{"id": "3280c16d-d097-37e8-a132-31b2674a30ec", "title": "\u2019Zeg Lil\u2019, wat een ziek gedrag!\u2019", "url": "https://www.telegraaf.nl/vrouw/188942500/zeg-lil-wat-een-ziek-gedrag", "summary": "Ik ken mensen die daar echt wonen en niet naar buiten mogen!\nVoorbeeldfunctieHoezo gelden die beperkende regels niet voor jouw gezin en jouw vrienden?\nZullen we anders afspreken dat je jouw - desnoods tijdelijk - exorbitante levensstijl dan in ieder geval even niet zo etaleert?\nO en nog iets, het mag dan een nieuw virus betreffen, ik durf te wedden dat het geen onderscheid maakt tussen rijk of arm.\nDoe het nou maar gewoon, want soms, en je zong het al: soms moet je investeren in de (naasten)liefde.", "paragraphs": ["Op Instagram deelt hij een filmpje waarin hij schaterend tegen Mohammed Jaraya zegt: \u201eVanavond om 19 uur lockdown in Nederland h\u00e8? Wat fijn dat wij in Dubai zitten!\u201d Duidelijk gevalletje van \u2019de geschiedenis herhaalt zich\u2019, want in maart zat hij tijdens de eerste lockdown ook in Dubai en vond hij de situatie al net zo lachwekkend.", "Vandaar dat we dit artikel, geschreven in maart dit jaar, opnieuw plaatsen.", "Luxe leventje", "Daar waar wereldwijd vrijwel ieders leven een radicale wending heeft genomen, is er in het luxe leventje van Lil\u2019 Kleine schijnbaar niet veel veranderd. De rapper feest er in zijn Instagram-stories op los alsof de wereld niet in brand staat. Het zijne in ieder geval overduidelijk niet. \u2019Grappig\u2019 genoeg bevindt zijn Voice-\u2019vijand\u2019 Anouk (44) zich ook in het buitenland, maar beleeft zij de situatie heel anders. Maar goed, terug naar Lil\u2019 Kleine.", "Beste Lil\u2019, heb jij iets gemist, of wat? Toegegeven, ik heb mij gisteren ook naar de studio gewaagd (maar jij kijkt geen Boer zoekt vrouw denk ik?), maar ik ben na mijn werk direct weer naar huis gereden. Hoezo ben jij met jouw gezinnetje gisteren nog naar Dubai gevlogen? Omdat je daar \u2019huizen\u2019 hebt? Ik ken mensen die daar echt wonen en niet naar buiten mogen!", "Lil\u2019 Kleine pronkt op zijn Instagram Story met zijn geld.", "Voorbeeldfunctie", "Hoezo gelden die beperkende regels niet voor jouw gezin en jouw vrienden? Hoezo krioelt iedereen in jouw zwembad nog over elkaar heen? Wat valt er te vieren met champagne? Wat moeten jouw veelal jonge fans daar wel niet van denken?", "Als BN\u2019er heb je nou eenmaal een voorbeeldfunctie, dat is part of the game. Kun je daar in deze bizarre tijden niet h\u00e9\u00e9l even rekening mee houden? Even niet meer met iedereen knuffelen? Ook voor jezelf hoor, want tijdens deze pandemie is niemand onaantastbaar. Ook jij niet.", "Zullen we anders afspreken dat je jouw - desnoods tijdelijk - exorbitante levensstijl dan in ieder geval even niet zo etaleert? Het virus niet verder verspreidt met al dat in en aan elkaar gehang? In een wereld waarin steeds meer slachtoffers vallen, is dat gewoon niet zo sympathiek. O en nog iets, het mag dan een nieuw virus betreffen, ik durf te wedden dat het geen onderscheid maakt tussen rijk of arm. Doe het nou maar gewoon, want soms, en je zong het al: soms moet je investeren in de (naasten)liefde. Succes!"], "authors": ["Mari\u00ebt Oosterwijk"], "keywords": ["dat", "zeg", "niet", "een", "gedrag", "ziek", "en", "ook", "lil", "met", "maar", "naar", "je", "jouw", "wat", "het"], "pubDate": null, "publicationId": "eaaf7e23-4e36-3c2d-bfe0-80f3507a250a"}