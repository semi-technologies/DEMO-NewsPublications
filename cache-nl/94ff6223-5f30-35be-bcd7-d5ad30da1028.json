{"id": "94ff6223-5f30-35be-bcd7-d5ad30da1028", "title": "De livestream van Dua Lipa is als een nacht in een club waar je je niet alleen hoeft te voelen \u2605\u2605\u2605\u2606\u2606", "url": "https://volkskrant.nl/cultuur-media/de-livestream-van-dua-lipa-is-als-een-nacht-in-een-club-waar-je-je-niet-alleen-hoeft-te-voelen~b1fc8ce7/", "summary": "Al vroeg is er een nieuw duet van Lipa met FKA Twigs.\nDe plotselinge verschijning van Elton John, die op scherm een stukje Rocket Man zingt, heeft iets weg van een curieuze \u2018DWDD-minuut\u2019 van \u00e9\u00e9n couplet, die vooral vertraagt.\nDe voorstelling van ruim een uur wordt overtuigend gedragen door de hits van Dua Lipa zelf.\nDua Lipa heeft onderkend dat je het gevoel van een live-concert toch niet kunt benaderen met een stream.\nDaarom maakte ze er iets heel anders van: een lange, dynamische en kleurrijke videoclip, als een nacht in een club waar je je niet alleen hoeft te voelen.", "paragraphs": ["Dua Lipa tijdens de 2020 American Music Awards. Beeld AFP", "Aan het eind van de zomer, toen het even leek alsof het coronavirus onder de duim was, bracht de Londense popster Dua Lipa (25) Club Future Nostalgia uit, oftewel: haar succesalbum Future Nostalgia tot dampende disconacht geremixt door The Blessed Madonna.", "Het maakte hongerig: z\u00f3 zou dat onweerstaanbare album dus klinken op wereldtournee, vertaald naar het podium, ongetwijfeld visueel kracht bijgezet door een leger dansers. Dua Lipa is zelf een uitstekende danseres en vertelt graag over haar choreografische ambities.", "Livestream", "Enfin, zo\u2019n wereldtournee zit er nog altijd niet in. Het alternatief heet livestream: welkom in Studio 2054, vrijdagavond, entree 15 euro. Deurbeleid: niet erg streng, iedereen is welkom.", "The Blessed Madonna staat als dj achter de knoppen in een grote, rauwe, industri\u00eble loods. We horen gejoel, zien neonlicht en dansende lijven tussen de rookmachines. Associaties: de New Yorkse discotempel Studio 54 waarnaar de evenementnaam verwijst, maar ook videoclips van Michael Jackson of de Spice Girls. En Toppop.", "Daar is La Lipa, openend met Future Nostalgia. Dit is niet zomaar een concertuitzending. We zijn met haar in de club. Ze leidt ons door het hele pand: van de dansvloer naar de gang, waar ze door lichtgevende hoepels kruipt, naar een rode loungeruimte, waar ze wat mensen van de divan jaagt en een tv aanzet, waarop we bij wijze van uitblaasmoment naar de videoclip van Prisoner kijken, haar duet met Miley Cyrus.", "Rechtstreeks kan de uitzending niet zijn: sommige kleding- en d\u00e9corwissels gaan er te snel voor. Maar ach, die functionele montage verhoogt het tempo. Vermakelijk is het zeker.", "Gastenlijst", "Cyrus is niet de enige beroemdheid op de gastenlijst. Al vroeg is er een nieuw duet van Lipa met FKA Twigs. Op de dansvloer krijgt ze gezelschap van Kylie Minogue. J Balvin duikt op, net als de Belgische Ang\u00e8le, die haar Franstalige strofen uit Fever zingt.", "Niet alle cameo\u2019s zijn functioneel. De plotselinge verschijning van Elton John, die op scherm een stukje Rocket Man zingt, heeft iets weg van een curieuze \u2018DWDD-minuut\u2019 van \u00e9\u00e9n couplet, die vooral vertraagt.", "De voorstelling van ruim een uur wordt overtuigend gedragen door de hits van Dua Lipa zelf. In hun dansvloergedaante onderstrepen ze eens te meer dat ze tot de hitlijstheerseressen van dit moment hoort: Break My Heart, New Rules, Don\u2019t Start Now, w\u00e1t een popkrakers.", "Zo te horen zingt ze ze meestal live \u2013 en goed ook. Soms lijkt ze, druk dansend, een eerder opgenomen live-versie te playbacken.", "Dua Lipa heeft onderkend dat je het gevoel van een live-concert toch niet kunt benaderen met een stream. Daarom maakte ze er iets heel anders van: een lange, dynamische en kleurrijke videoclip, als een nacht in een club waar je je niet alleen hoeft te voelen."], "authors": ["Menno Pot"], "keywords": ["van", "livestream", "waar", "het", "op", "met", "een", "je", "te", "niet", "nacht", "ze", "en", "voelen", "lipa"], "pubDate": "2020-11-28T17:01:00+01:00", "publicationId": "1a359314-37ee-33a8-8de7-301d3eb2ed28"}