{"id": "3af0e956-44b5-3b7e-a762-482e368bc051", "title": "Historicus Richard Evans over complottheorie\u00ebn rond Derde Rijk: \u2018Geloof het nou maar, Hitler is (niet) dood\u2019", "url": "https://trouw.nl/recensies/historicus-richard-evans-over-complottheorieen-rond-derde-rijk-geloof-het-nou-maar-hitler-is-niet-dood~bec723b2/", "summary": "Openlijke twijfel over complottheorie\u00ebn heeft niet per se gevolgen voor hun populariteit, constateert de gerenommeerde Britse historicus Richard J. Evans in Het nazisme en complottheorie\u00ebn.\nDe parano\u00efde verbeelding en het Hitler-tijdperk.\nOp grond van Het nazisme en complottheorie\u00ebn verwacht je een doorwrochte analyse van de rol die verhalen over vermeende samenzweringen speelden binnen het ontstaan, de groei en de machtspolitiek van het nationaal-socialisme.\nInmiddels is het speculeren over het Nachleben van de F\u00fchrer een ware en groeiende industrie met zelfs occulte en ufo-varianten.\n\u20ac 27,99Lees ook:Zo beland je met een paar clicks in het konijnenhol van coronacomplottenVeel complotdenkers hekelen de \u2018mainstream media\u2019.", "paragraphs": ["Adolf Hitler en Eva Braun verkozen niet de dood in een bunker onder Berlijn, maar ontkwamen naar Argentini\u00eb. Dat is de centrale stelling van Simon Dunstan en Gerrard Williams in hun boek Grey Wolf. The escape of Adolf Hitler. The case presented (2011).", "In de potpourri aan \u2018bewijs\u2019 die ze presenteerden, dook ook ene Catalina Gomero op, die werkend in een huis in het Zuid-Amerikaanse land, steeds maar weer eten voor een bepaalde deur moest zetten. Een ander personeelslid beweerde dat daarachter Hitler verbleef. Volgens Gomero at hij \u201chetzelfde voedsel als de andere bewoners: worst, ham, groenten \u2026 Typisch Duitse maaltijden.\u201d", "Alle betrokkenen zagen een kleinigheidje over het hoofd: Hitler was vegetari\u00ebr.", "Openlijke twijfel over complottheorie\u00ebn heeft niet per se gevolgen voor hun populariteit, constateert de gerenommeerde Britse historicus Richard J. Evans in Het nazisme en complottheorie\u00ebn. De parano\u00efde verbeelding en het Hitler-tijdperk. Ze moeten wel een zogenaamde onderliggende, lang verzwegen gang van zaken blootleggen en, als het even kan, ook het traditionele concept \u2018waarheid\u2019 ondergraven. En ook belangrijk: bevestigen dat niks zomaar gebeurt.", "Evans begint zijn boek met deze zin: \u201cDe gedachte dat er in de geschiedenis niets zomaar gebeurt, dat niets is wat het op het eerste gezicht lijkt te zijn, dat alles wat gebeurt het gevolg is van geheime machinaties van kwaadaardige achter de schermen opererende groepen mensen, is zo oud als de geschiedenis zelf.\u201d Dat we niet denken dat we met de 5G-wappies, Soros-vervloekers en Pizzagate-gelovigen in een bijzondere tijd leven.", "Richard J. Evans", "Evans, opgeleid aan Oxford en emeritus hoogleraar aan de universiteit van Cambridge, houdt in zijn nieuwe boek vijf wilde samenzweringsfantasie\u00ebn tegen het licht: over \u2018De protocollen van de wijzen van Sion\u2019, de Duitse nederlaag in de Eerste Wereldoorlog, de brand in de Rijksdag, de vliegtocht van Hitlers plaatsvervanger Rudolf Hess naar Groot-Brittanni\u00eb en Hitlers dood.", "De ondertitel van Evans boek dekt de lading beter dan de titel. Op grond van Het nazisme en complottheorie\u00ebn verwacht je een doorwrochte analyse van de rol die verhalen over vermeende samenzweringen speelden binnen het ontstaan, de groei en de machtspolitiek van het nationaal-socialisme.", "Die levert Evans slechts ten dele. In plaats daarvan vertelt hij liever over het contrast tussen de historische werkelijkheid en de extreme verdichting. Dat levert wel geregeld interessante inzichten op. Zo blijken de nazi\u2019s in hun propaganda slechts selectief gebruik te hebben gemaakt van \u2018De protocollen van de wijzen van Sion\u2019, het zogenaamde bewijs voor een joods wereldcomplot. De authenticiteit was zelfs hen wat te omstreden.", "Ook met het rondstrooien van de Dolkstootmythe (het morrende, linksige thuisfront zou de Duitse zege in 1918 in de weg hebben gestaan) blijken de nazi\u2019s niet scheutig te zijn geweest. Liever bejubelden ze de prestaties van de vaderlandse troepen in gevecht met de geallieerden of schoven ze de schuld richting geallieerden.", "Twijfel zaaien over Hitlers dood was voor de Sovjet-Unie tijdens de Koude Oorlog ook een handige manier om ook twijfel te zaaien over de westerse geallieerden. Inmiddels is het speculeren over het Nachleben van de F\u00fchrer een ware en groeiende industrie met zelfs occulte en ufo-varianten.", "Richard J. Evans", "Het nazisme en complottheorie\u00ebn. De parano\u00efde verbeelding en het Hitler-tijdperk", "Vert. Robert Neugarten.", "Unieboek/Het Spectrum; 292 blz. \u20ac 27,99", "Lees ook:", "Zo beland je met een paar clicks in het konijnenhol van coronacomplotten", "Veel complotdenkers hekelen de \u2018mainstream media\u2019. Trouw dook online het konijnenhol van de complottheorie\u00ebn in om te ontdekken hoe zij aan informatie komen."], "authors": ["Paul Van Der Steen"], "keywords": ["complottheorie\u00ebn", "hitler", "rond", "van", "rijk", "het", "maar", "geloof", "met", "zijn", "historicus", "niet", "een", "en", "dat", "te", "ook", "richard", "nou"], "pubDate": "2020-11-28T12:35:00+01:00", "publicationId": "b66cd8e4-4294-3571-bcd7-e490527f1a48"}