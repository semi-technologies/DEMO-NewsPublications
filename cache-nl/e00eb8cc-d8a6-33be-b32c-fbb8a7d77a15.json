{"id": "e00eb8cc-d8a6-33be-b32c-fbb8a7d77a15", "title": "\u2018Popparadijs Nederland\u2019 laat zien hoe ons land voor internationale popsterren een belangrijke springplank was", "url": "https://trouw.nl/cultuur-media/popparadijs-nederland-laat-zien-hoe-ons-land-voor-internationale-popsterren-een-belangrijke-springplank-was~b2322ca1/", "summary": "En legt uit waarom sommigen zelfs eerst in Nederland en pas daarna in hun \u00adeigen land succesvol werden.\nHaar muziek, een mix van pop en latin, werd in eigen land te latin voor Amerikanen en te Amerikaans voor latino\u2019s gevonden.\nNog steeds benadrukt de zangeres in interviews haar bijzondere band met Nederland, en het feit dat haar populariteit in ons land een internationale doorbraak mogelijk maakte.\nOok werd Nederland gezien als een land dat snel muzikale trends oppikte.\nZo leren we dat Nederland het enige land was waar zangeres Kate Bush met haar debuutalbum \u2018The Kick \u00adInside\u2019 een nummer-1-hit scoorde.", "paragraphs": ["Wat hebben Dire Straits, Level 42 en Gloria Estefan gemeen? Hun weg naar internationale roem begon voor hen allen in Nederland. In het boek \u2018Popparadijs Nederland\u2019 schetst Tom Steenbergen hoe ons land in de jaren zestig, zeventig en tachtig voor deze en andere artiesten de springplank naar wereldwijde roem was. En legt uit waarom sommigen zelfs eerst in Nederland en pas daarna in hun \u00adeigen land succesvol werden.", "Het meest treffende voorbeeld is de Amerikaanse zangeres Gloria Estefan. Haar muziek, een mix van pop en latin, werd in eigen land te latin voor Amerikanen en te Amerikaans voor latino\u2019s gevonden. Het Nederlandse publiek dacht daar heel anders over en in 1984 scoorde Estefan met \u2018Dr. Beat\u2019 haar eerste nummer-\u00ad1-hit in ons land. Pas daarna ging ook Amerika voor de bijl. Nog steeds benadrukt de zangeres in interviews haar bijzondere band met Nederland, en het feit dat haar populariteit in ons land een internationale doorbraak mogelijk maakte.", "In Popparadijs Nederland geeft Steenbergen diverse redenen waarom Nederlanders in het verleden fungeerden als de voorproevers van de popmuziek. Zo gebruikten platenbazen ons land graag als proeftuin vanwege onze openheid voor nieuwe muziek en strategische ligging als poort naar Europa. Ook werd Nederland gezien als een land dat snel muzikale trends oppikte.", "Spookslot en homokroegen", "Maar het boek bevat niet alleen verhalen over artiesten die in Nederland hun eerste successen vierden. Steenbergen portretteert ook veel beroemde bands en muzikanten die om andere redenen een bijzondere band met de Lage Landen hebben. Dat levert interessante feiten en amusante anekdotes op. Zo leren we dat Nederland het enige land was waar zangeres Kate Bush met haar debuutalbum \u2018The Kick \u00adInside\u2019 een nummer-1-hit scoorde. En wie weet nog dat Bush in 1978 een tv-special in het spookslot in de Efteling opnam? Ook toen al bleek de Britse een perfectionist die van geen ophouden wist. Zo herinnert lichtontwerper Bert de Klos zich: \u201cAls wij maar even wilden gaan zitten stond zij alweer op en zei: \u2018Come on guys\u2019.\u201d", "Queen-zanger Freddie Mercury genoot vooral van het nachtleven en de homokroegen in Nederland. Wanneer hij in Amsterdam was, schudde hij zijn bodyguards van zich af met de mededeling dat hij zich niet zo lekker voelde en onder de wol kroop. Om zich even later bij een medewerker van zijn platenlabel te melden met de opmerking: \u201cIk voel me helemaal beter, schat. Waar is je auto?\u201d", "\u2018Popparadijs Nederland\u2019, Tom Steenbergen, uitg. Luitingh-Sijthoff, \u20ac20.", "Lees ook:", "Zangeres Sophie Straat (26): Met de smartlap kan ik schreeuwen wat ik denk", "Principi\u00eble smartlappen, zo noemt kunstenares Sophie Schwartz (26) de levensliederen die ze onder de artiestennaam Sophie Straat uitbrengt. Het zijn hedendaagse aanklachten tegen woningnood, seksisme en racisme."], "authors": [], "keywords": ["popparadijs", "zo", "van", "internationale", "nederland", "laat", "het", "zien", "ons", "met", "een", "land", "en", "dat", "springplank", "popsterren", "voor"], "pubDate": "2020-11-28T13:20:00+01:00", "publicationId": "b66cd8e4-4294-3571-bcd7-e490527f1a48"}