{"id": "0da220a7-078d-352e-a6b4-64416dbb2b08", "title": "Een Deutscher Tafelwein vergelijkbaar met een \u2018Super Tuscan\u2019", "url": "https://volkskrant.nl/eten-en-drinken/een-deutscher-tafelwein-vergelijkbaar-met-een-super-tuscan~b19d6968/", "summary": "De Deutscher Tafelwein die Onno Kleyn deze week proeft, smaakt afwijkend op een goede manier.\nIn de jaren zeventig en tachtig brachten Toscaanse wijnmakers prachtige wijnen op de markt die niet binnen de verouderde wijnwetgeving pasten.\nRecalcitrant zetten ze dan maar \u2018vino da tavola\u2019 op het etiket, de allerlaagste kwaliteitscategorie.\nAmerikanen muntten er een nieuwe naam voor.\nIets vergelijkbaars is er met de wijnen van Hanspeter Ziereisen, die opereert in de Duitse heuvels van het Markgr\u00e4flerland, vlak bij Basel.", "paragraphs": ["De Deutscher Tafelwein die Onno Kleyn deze week proeft, smaakt afwijkend op een goede manier.", "Wie kent het verhaal van de \u2018Super Tuscans\u2019? In de jaren zeventig en tachtig brachten Toscaanse wijnmakers prachtige wijnen op de markt die niet binnen de verouderde wijnwetgeving pasten. Recalcitrant zetten ze dan maar \u2018vino da tavola\u2019 op het etiket, de allerlaagste kwaliteitscategorie. Amerikanen muntten er een nieuwe naam voor.", "Iets vergelijkbaars is er met de wijnen van Hanspeter Ziereisen, die opereert in de Duitse heuvels van het Markgr\u00e4flerland, vlak bij Basel. Hij fermenteert zijn most zonder het toevoegen van gekochte gist, laat de wijn lang op de eigen droesem rijpen en filtert niet. Natuurwijn is het niet, maar een afwijkende smaak is er zeker. Kortom, dat is geen Qualit\u00e4tswein, vond de Amtliche Pr\u00fcfstelle. En zo werd het Deutscher Tafelwein.", "Het Markgr\u00e4flerland ligt vlak bij Zwitserland en de daar beroemde druif fendant, chasselas voor de Fransen, doet het er geweldig als \u2018gutedel\u2019. Ziereisens versies zijn internationaal vermaard; die van de wijngaard Steinkr\u00fcgle geldt als de top. En inderdaad, hij smaakt vreemd goed. Goed vreemd ook. Een hint van sherry en amandel, peer, mineraliteit. Niet te koud schenken in grote glazen: feest voor de vineuze ontdekkingsreiziger.", "Ziereisen Gutedel 2018 Steinkr\u00fcgle Winterbergwijnen.nl, \u20ac 16,50 Prijs/kwaliteit 8"], "authors": ["Onno Kleyn"], "keywords": ["van", "die", "wijnen", "niet", "een", "het", "en", "vergelijkbaar", "zijn", "op", "er", "tuscan", "met", "super", "tafelwein", "deutscher"], "pubDate": "2020-11-12T14:00:00Z", "publicationId": "1a359314-37ee-33a8-8de7-301d3eb2ed28"}