{"id": "1cdf3e31-af0b-3dd2-af8a-56a71b142439", "title": "Dow Jones overschrijdt magische grens: voor het eerst boven de 30 duizend", "url": "https://volkskrant.nl/economie/dow-jones-overschrijdt-magische-grens-voor-het-eerst-boven-de-30-duizend~b6de334d/", "summary": "Sinds het dieptepunt aan het begin van de coronacrisis in maart, staan de koersen op de New Yorkse beurs al 35 procent hoger.\nDinsdag heeft de Dow-Jonesindex even voor half 6 voor het eerst deze magische grens overschreden, bijna vier jaar nadat hij voor het eerst door de 20 duizend was gegaan en drie jaar nadat hij boven de 25 duizend is gekomen.\nIn 1972 ging de Dow-Jonesindex voor het eerst door de 1.000 punten en sinds die tijd is sprake van een lange koersrally waaraan maar geen einde lijkt te komen.\nToen werden mensen die een herstel naar 10 duizend punten voorspelden nog voor gek verklaard.\nDe VS hebben een werkloosheidspercentage van 6,9 procent \u2013 voor corona was dat 3,9 procent \u2013 dat zijn 11,1 miljoen Amerikanen.", "paragraphs": ["Een beursmedewerker dinsdag in New York. De Dow Jonesindex behaalde een record van 30.000 punten. Beeld AP", "Nu stukje bij beetje duidelijk wordt dat Joe Biden de Amerikaanse presidentsverkiezingen heeft gewonnen, is de beroemdste beursindex ter \u00adwereld, de Dow Jones, al met meer dan 3.000 punten (10 procent) gestegen, van 26.995 naar 30.045 punten. Sinds het dieptepunt aan het begin van de coronacrisis in maart, staan de koersen op de New Yorkse beurs al 35 procent hoger.", "Dinsdag heeft de Dow-Jonesindex even voor half 6 voor het eerst deze magische grens overschreden, bijna vier jaar nadat hij voor het eerst door de 20 duizend was gegaan en drie jaar nadat hij boven de 25 duizend is gekomen.", "Laatste zetje", "Behalve de verkiezing van Biden \u00adspelen ook de aankondigingen van vaccins tegen corona een rol bij de spectaculaire koersstijgingen. Het laatste zetje werd gegeven door het feit dat Biden nu van Trump toestemming heeft gekregen om de dagelijkse veiligheidsbriefing te ontvangen van de inlichtingendiensten.", "De stijging is vooral te danken aan talrijke big techfondsen als Apple en Microsoft, die respectievelijk met 52 en 42 procent zijn gestegen. Ook \u00adFacebook, Twitter en Amazon, plus nieuwkomers Zoom, Twilio en Datadog hebben aan de stijging bijgedragen.", "Tegenover de winnaars staan ook enkele verliezers, zoals olieconcern ExxonMobil dat dit jaar 53 procent in waarde daalde en vliegtuigfabrikant Boeing die met 52 procent in waarde daalde.", "In 1972 ging de Dow-Jonesindex voor het eerst door de 1.000 punten en sinds die tijd is sprake van een lange koersrally waaraan maar geen einde lijkt te komen.", "Tijdens de kredietcrisis in 2009 kelderde de Dow nog een keer naar 7.000. Toen werden mensen die een herstel naar 10 duizend punten voorspelden nog voor gek verklaard. Maar de dalende rente heeft aandelen steeds aantrekkelijker gemaakt als belegging. De Dow staat in het coronajaar 2020 nu al weer voor 4 procent in de plus. De breder samengestelde S&P500-index is zelfs 11 procent omhoog gegaan.", "Deze stijgingen staan in schril contrast tot de Amerikaanse economie, die nog lang niet is hersteld van \u00adcorona. De VS hebben een werkloosheidspercentage van 6,9 procent \u2013 voor corona was dat 3,9 procent \u2013 dat zijn 11,1 miljoen Amerikanen."], "authors": ["Peter De Waard"], "keywords": ["van", "duizend", "die", "dat", "procent", "een", "en", "jones", "grens", "dow", "boven", "punten", "heeft", "eerst", "voor", "magische", "het", "overschrijdt"], "pubDate": "2020-11-24T20:03:48Z", "publicationId": "1a359314-37ee-33a8-8de7-301d3eb2ed28"}