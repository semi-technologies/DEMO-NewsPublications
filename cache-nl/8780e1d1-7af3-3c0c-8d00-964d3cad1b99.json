{"id": "8780e1d1-7af3-3c0c-8d00-964d3cad1b99", "title": "Kijk, zo schrijf je een column volgens Eva Hoeke", "url": "https://volkskrant.nl/columns-opinie/kijk-zo-schrijf-je-een-column-volgens-eva-hoeke~b066e291/", "summary": "Beeld Aisha ZeijpveldIn 1976 organiseerde dagblad Het Parool een wedstrijd: schrijf een column \u00e0 la Simon Carmiggelt, destijds hun ster\u00adcolumnist.\nEen column schrijven zoals Eva Hoeke dat zou doen, ik zeg er eerlijk bij dat ik even aan het idee moest wennen.\nHoe goed Carmiggelt ook was, zo diep melancholisch en toch zo ongehoord geestig, die toon was van h\u00e9m en niet van mij, vrouw uit een andere tijd, van een andere leeftijd, tappend uit een ander vaatje.\nDat inzicht bracht me tot de essentie van het schrijven van een goeie column: het vinden van je \u00e9\u00edgen vertelstem.\nZo heb ik het \u00adgeleerd, zo hebben de grote jongens het geleerd, en zo zullen jullie het ook leren.", "paragraphs": ["Beeld Aisha Zeijpveld", "In 1976 organiseerde dagblad Het Parool een wedstrijd: schrijf een column \u00e0 la Simon Carmiggelt, destijds hun ster\u00adcolumnist. Of \u2018destijds\u2019, Simon Carmiggelt was veertig jaar lang hun stercolumnist, van zijn eerste cursiefje tot zijn laatste Kronkel, onge\u00ebvenaard en ongeslagen, een dagelijkse bron van jeu en troost, een vriend dus. Grote schoenen om te vullen, maar er werd niettemin gretig in\u00adgestuurd. Zelf deed hij ook mee aan de wedstrijd, anoniem.", "Hij werd vierde.", "Ik dacht aan dit schitterende verhaal toen dit magazine voorstelde een soortgelijke wedstrijd te organiseren. Een column schrijven zoals Eva Hoeke dat zou doen, ik zeg er eerlijk bij dat ik even aan het idee moest wennen. Of eigenlijk: ik kende de valkuilen.", "Ook dat komt door Carmiggelt.", "Ik lijk in niets op hem. Lang vond ik dat jammer want voor mij is \u00adCarmiggelt de beste, de enige, en zoals zovelen heb ik me in mijn eigen schrijven een poosje door hem, laten we zeggen, laten inspireren. Inmiddels zie ik dat als een jeugdzonde, als de gerechtvaardigde en glibberige zoektocht van elk beginnende schrijver naar zijn eigen taal. Maar fraai was het niet. Hoe goed Carmiggelt ook was, zo diep melancholisch en toch zo ongehoord geestig, die toon was van h\u00e9m en niet van mij, vrouw uit een andere tijd, van een andere leeftijd, tappend uit een ander vaatje. Het sloeg nergens op om met diezelfde ogen door de stad te wandelen, om met diezelfde stem de wereld te beschrijven. Goed, we delen misschien dezelfde blik, misschien zelfs dezelfde zwak voor hen die er net naast piesen, maar ik was simpelweg te onervaren om die blik fatsoenlijk op papier te krijgen. Dat inzicht bracht me tot de essentie van het schrijven van een goeie column: het vinden van je \u00e9\u00edgen vertelstem.", "Het duizendste Volkskrant Magazine is verschenen. Scroll, swipe en klik door die 1000 magazines en zie hoe vaak er een VVD\u2019er op de cover stond. Hoe vaak een hond. Op welke covers we kozen voor naakt, welke fotograaf hofleverancier was en hoeveel Anton Corbijn er afleverde.", "Het slechte nieuws: een wedstrijd als deze is daarom in wezen een intrinsiek onnozele.", "Het goede nieuws: je kunt er wel een hoop lol aan beleven.", "Voor deze wedstrijd vrat ik me samen met de redactie door honderden columns heen, een berg aan zware \u00adbelevenissen en olijke kwinkslagen, een even hondsvermoeiende als vrolijkmakende exercitie. Ik las \u00adjaloersmakende vondsten en interessante gedachten, maar ook jetsers van fouten, \u00adfouten die ik, ik kan het niet genoeg benadrukken, ook allemaal zelf heb gemaakt. Geschmier, clich\u00e9s, happy ends, gekunstelde mooischrijverij of juist oubollig, vrouwen die zich voordoen als Bridget Jones en mannen die lollig willen wezen, een flauwe pointe of \u00fcberhaupt geen pointe, alles kwam voorbij. Maar ook: lieve monumentjes voor ouders in tehuizen, ragfijne beschrijvingen van verdriet, onderkoelde humor in trefzekere zinnetjes.", "Een van hen heb ik als winnaar uitgekozen. Niet omdat-ie feilloos geschreven is, maar dat hindert niet. Schrijven is en blijft een vak \u2013 van mij verwachten jullie ook niet dat ik van de ene op de andere dag kan loodgieten. Maar deze schrijver had iets: oog voor decor, gevoel voor detail, een dijk van een uitsmijter en daartussendoor, onuitgesproken maar ondubbelzinnig, het idee van een aardig mens achter de computer, en d\u00e1\u00e1r gaat het om \u2013 al het andere kun je leren.", "Tot slot richt ik me tot diegenen die niet hebben gewonnen of \u00fcberhaupt niet durfden meedoen, want voor hen heb ik een bemoedigend woord: schrijven is, naast een zeker talent en de dure plicht zo zorgvuldig mogelijk naar de mens te kijken, simpelweg een kwestie van veel lezen en meters maken, keer op keer en dan maar lekker veel je neus stoten, om op een dag te merken dat je ineens een level verder bent. Zo heb ik het \u00adgeleerd, zo hebben de grote jongens het geleerd, en zo zullen jullie het ook leren.", "Alleen het niveau van Carmiggelt, dat haalt niemand.", "DE WINNAAR: Gerian Dijkhuizen met Geboortekaartje, wint publicatie en het boek Eerlijk zeggen van Eva Hoeke. Dat boek gaat ook naar de nummers 2 en 3: Ria Cobelens met de column over een katje uit het asiel en Patricia Harmen met Niemandsland.", "Geboortekaartje", "\u2018Neem dat kaartje nu mee. Ik ken die mensen helemaal niet.\u2019 Mijn moeder wijst naar het geboortekaartje van Lucas dat in de vensterbank staat.", "\u2018Mam, dat is je nieuwe achterkleinzoon.\u2019 Ik zeg het voor de zoveelste keer [1] en weet dat het niet beklijft.", "\u2018Ik hou het allemaal niet meer bij hoor. Stuur ze maar een kaartje terug dan.\u2019 Mijn moeder zucht en begint haar bril schoon te poetsen.", "Vervolgens zet ze hem op haar neus en zegt: \u2018Waar is nou mijn bril?\u2019", "Het kost me geduld, veel liefde en een uitgerust hoofd om hier kalm onder te blijven. [2]", "\u2018En die foto\u2019s van de buren moet je ook maar meenemen\u2019, gaat mijn moeder verder. \u2018Wat moet ik daarmee?\u2019", "Dit keer knikt haar hoofd richting vensterbank. Daar staan de foto\u2019s die we maakten met Kerst: de hele familie bij \u00adelkaar. Ik zwijg. [3]", "Mijn moeder verandert van onderwerp. \u2018Wat staan mijn plantjes mooi h\u00e8, op het balkon? Die heeft je vader toch weer goed verzorgd.\u2019 Ik schenk haar een glimlach, laat het zo. Mijn vader is al 36 jaar dood en de plantjes houdt mijn man met zijn niet-groene vingers fantastisch bij; hij geeft ze water en haalt de oude bloemen uit de geraniums. Die hebben we op haar balkon gezet, omdat moeder steeds klaagde over het gebouw waar ze tegenaan keek door haar raam.", "Inderdaad een lelijk modern gedrocht [4] met ramen die vooral \u2019s morgens de kamer van mijn moeder bloedheet maken, omdat het zonlicht dan weerkaatst in al dat glas. Het licht is zo scherp dat de gordijnen van 11 tot 12 uur dichtgaan.", "\u2018Ik kan het ook best zelf doen, hoor, klim ik gewoon uit het raam... maar het mag niet van hier.\u2019 Er mag veel niet van hier, vindt mijn \u00admoeder. [5]", "Zelf douchen mag ze niet meer, zelf de kamer schoonmaken is er niet bij en van kiezen wat ze wil eten hebben ze hier ook nog nooit \u00adgehoord.", "Maar wat heb \u00edk veel geleerd van \u2018hier\u2019. [6] Mijn moeder is nu een jaar opgenomen met alzheimer. De lockdown vanwege het coronavirus heeft haar dieper de ziekte ingetrokken. Bijna drie maanden zagen we elkaar niet in levenden lijve. We zwaaiden buiten naar het raam waarachter de schim van mijn moeder stond. We probeerden te skypen, maar daar begreep ze eigenlijk niets van. Soms liep ik door mijn tuin met de iPad en liet haar de bloemen zien, maar dan zag ik algauw dat ze met de verzorging aan het praten was en niets meekreeg van mijn tour du jardin. [7]", "\u2018Nou laten we maar weer ophangen, want die zuster hier moet weer aan het werk\u2019, was haar vaste tekst als ze het gesprek wilde be\u00ebindigen.", "\u2018De zuster?\u2019, hoorde ik zeggen: \u2018Nee, mevrouw, het is uw dochter. Ik kom zo de iPad wel weer halen.\u2019 Maar eigenlijk durfde mijn moeder niet alleen met het digitale wonder te blijven. Bleef de verzorgende wel naast haar zitten, dan koos ze al snel voor een gesprek met haar en vergat ze dat ik aan de andere kant van de virtuele wereld zat. [7]", "Tot overmaat van ramp ging in die tijd ook haar telefoon kapot. Zoals veel kapotgaat en verdwijnt in haar kamer van 3 bij 4. Niet te snappen hoe de \u00addingen zoekraken en op de gekste plekken weer worden teruggevonden. Of niet.", "Zo was ik in de winter een keer een sjaal van ruim 2 meter vergeten bij haar, en die is nooit meer teruggevonden. [8]", "\u2018Maar wie is dat kind dan? Is het van je buren?\u2019 Weer ligt de focus op Lucas\u2019 geboortekaartje in de vensterbank.", "En dan trap ik er weer in [9], ondanks het geleerde: praat eroverheen, laat niet merken dat ze het niet meer weet, want dat is zo confronterend.", "\u2018Mam, het is je achterkleinzoon, de zoon van je kleindochter.\u2019 Mijn", "moeder schudt haar hoofd en zegt: \u2018Ach, je bent gek, of anders ben ik dat wel. Ik weet het ook allemaal niet meer, hoor. Je moet me maar laten opsluiten.\u2019 [10]", "Gerian Dijkhuizen"], "authors": ["Eva Hoeke"], "keywords": ["zo", "hoeke", "van", "het", "maar", "column", "die", "ik", "volgens", "schrijf", "eva", "een", "je", "en", "dat", "kijk", "niet", "mijn"], "pubDate": "2020-11-05T15:00:00+01:00", "publicationId": "1a359314-37ee-33a8-8de7-301d3eb2ed28"}