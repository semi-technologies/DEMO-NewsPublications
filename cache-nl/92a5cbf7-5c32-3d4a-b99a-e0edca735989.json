{"id": "92a5cbf7-5c32-3d4a-b99a-e0edca735989", "title": "Niets geen razen tegen de tijd", "url": "https://nrc.nl/nieuws/2021/01/04/niets-geen-razen-tegen-de-tijd-a4026011", "summary": "Geen wonder dat dichters nogal eens in verzet komen tegen het verstrijken van die ene ons gegeven kans, \u2018tegen de tijd\u2019 zijn ze of ze dichten dat je moet razen en woeden tegen het uitdoven van het licht, ze protesteren.\nDiezelfde vriend was nogal gesteld op een gedichtenreeksje van Martinus Nijhoff dat ik op kerstavond maar weer eens aandachtig las.\nAllereenvoudigst zijn ze.\nNijhoff vertelt in zijn reeksje over hoe hij denkt dat dat ging, die ontruiming.\nNiets geen razen tegen de tijd.", "paragraphs": ["Langs de weg lag een dode vos, aangereden. Zo\u2019n betrekkelijk groot dier, daar schrik je altijd iets meer van dan van de dode merels, buizerds, ratten, egels (ach!) die het verkeer \u2013 dat ben je zelf ook \u2013 zo achteloos wegneemt. Ik dacht ineens: nu is zijn leven voorbij. Ja, een open deur, want dat betekent het dat een wezen dood is, maar de laatste tijd overvalt het me soms ineens: dat vanaf het moment van het sterven het hele leven w\u00e1s en niet meer is, dat de levende zijn kans gehad heeft en die nooit weer krijgt. Tijd is om.", "Al die zandlopers op de grafzerken, het is net of ik ze ineens niet zozeer begrijp, want zo moeilijk was dat niet, maar voel. Dit ene leven. Deze ene mogelijkheid.", "Geen wonder dat dichters nogal eens in verzet komen tegen het verstrijken van die ene ons gegeven kans, \u2018tegen de tijd\u2019 zijn ze of ze dichten dat je moet razen en woeden tegen het uitdoven van het licht, ze protesteren.", "Maar ja. Zoals een goede vriend bij onzinnig protest altijd opmerkte \u201edan ben je tegen het weer\u201d. We kunnen met onze vuist naar de wolken schudden en eisen dat de regen stopt, maar enfin.", "Als je dan toch eenmaal op dat spoor zit van eenmaligheid, ga je je als vanzelf afvragen of je wel genoeg leeft, wel volop, wel zo intensief als, als... als je je inbeeldt dat sommige andere mensen w\u00e9l doen.", "Diezelfde vriend was nogal gesteld op een gedichtenreeksje van Martinus Nijhoff dat ik op kerstavond maar weer eens aandachtig las. \u2018Bij de dood van Albert Verwey\u2019 heet het, vier gedichten die \u2018De slaapkamer\u2019 \u2018De werkkamer\u2019, \u2018De trap\u2019 en \u2018De stoel\u2019 heten. Allereenvoudigst zijn ze. Ze worden voorafgegaan door een citaat van Johan Huizinga die vertelt hoe de dichter Verwey zijn werkkamer moest ontruimen omdat die gewit werd. Huizinga dacht hem nog een reeks vruchtbare jaren toe in die gewitte kamer \u201emaar zijn tijd was daar, voor de grote ontruiming voor altijd\u201d.", "Nijhoff vertelt in zijn reeksje over hoe hij denkt dat dat ging, die ontruiming. \u201eDe boeken lagen kriskras door elkaar\u201d in de slaapkamer, in het lege studeervertrek stond de schilder nu op een ladder te fluiten, de tafel waaraan veertig jaar gewerkt is \u201eonder een wit laken\u201d weggeschoven in de hoek. Dan zien we Verwey zelf, die de trap afdaalt en daar even stil blijft staan luisteren naar geluiden en stemmen uit de keuken, onder meer van zijn vrouw. De bel gaat, de keukendeur vliegt open, de stemmen worden verstaanbaar, zijn vrouw praat tegen de werkster, het dienstmeisje, dat hij voor zichzelf altijd \u2018Persephone\u2019 noemt, koopt wat aan de deur. Met fruit en noten keert ze terug en sluit de keukendeur. \u201eEn hij, na nog wat wachten, daalde verder,/ zo zacht dat bij zijn tred geen trede kraakte.\u201d", "Zo zachtjes kan het dus ook gaan. \u201eHoe vreemd dat het niet vreemder is dan \u2019t is\u201d, denkt Verwey in de eerst regel van het laatste gedicht, waarin hij rustig afwacht tot de sneeuw \u201e\u2019t uitzicht mij beneemt\u201d.", "Wonderlijk ontroerend in al hun huiselijkheid zijn die gedichten, de stilgevallen dichter beschrijvend, al dat wit worden, van de kamer, de werktafel, de wereld buiten, het papier. Het dienstmeisje dat zo onnadrukkelijk de oogst naar binnen brengt en dan weer verdwijnt \u2013 Persephone.", "En eigenlijk tot op het laatst gewoon leven, een hakmes in de keuken, boeken op de vloer, de schilder met zijn witkwast, een deksel dat kleppert. Steeds is alles er. Niets geen razen tegen de tijd. Vrede.", "Marjoleine de Vos is redacteur van NRC.", "Een versie van dit artikel verscheen ook in NRC Handelsblad van 4 januari 2021"], "authors": ["Marjoleine De Vos", "Leestijd Minuten"], "keywords": ["zijn", "van", "niets", "en", "een", "ze", "tegen", "razen", "tijd", "geen", "op", "het", "dat", "die", "je"], "pubDate": "2021-01-04T00:00:00Z", "publicationId": "523804ef-c522-3326-9bed-36886aac98cb"}