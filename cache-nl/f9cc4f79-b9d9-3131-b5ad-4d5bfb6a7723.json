{"id": "f9cc4f79-b9d9-3131-b5ad-4d5bfb6a7723", "title": "Europese Commissie wil honderd klimaatneutrale steden in 2030", "url": "https://nu.nl/economie/6095619/europese-commissie-wil-honderd-klimaatneutrale-steden-in-2030.html", "summary": "De Europese Commissie wil dat er over tien jaar honderd klimaatneutrale steden in de EU zijn.\nZo wil hij dat er in 2030 in de EU zo'n dertig miljoen volledig elektrische auto's rondrijden.\nTevens moeten over tien jaar de eerste volledig schone schepen zijn gebouwd en over vijftien jaar volledig schone vliegtuigen.\nOok wil hij dat geplande gezamenlijke reizen tot 500 kilometer uitstootvrij zijn.\nOok wil Timmermans dat de hoeveelheid vracht die per spoor wordt vervoerd over dertig jaar is verdubbeld, dat er meer fietspaden worden aangelegd en dat zelfrijdende auto's op grote schaal worden ingezet.", "paragraphs": ["De Europese Commissie wil dat er over tien jaar honderd klimaatneutrale steden in de EU zijn. Ook moet gezamenlijk vervoer tot 500 kilometer CO2-vrij zijn. Dat staat in plannen die Eurocommissaris Frans Timmermans (Klimaat) woensdag heeft gepresenteerd.", "De Europese Unie heeft het voornemen om in 2050 volledig klimaatneutraal te zijn. Vervoer is momenteel goed voor een kwart van de uitstoot van broeikasgassen in de EU. Daarom heeft Timmermans plannen geformuleerd om de uitstoot daarvan terug te dringen.", "Een deel van die plannen lekte vorige week al uit. Zo wil hij dat er in 2030 in de EU zo'n dertig miljoen volledig elektrische auto's rondrijden. Ook moet het gebruik van hogesnelheidstreinen tegen die tijd zijn verdubbeld.", "Tevens moeten over tien jaar de eerste volledig schone schepen zijn gebouwd en over vijftien jaar volledig schone vliegtuigen. Om dit mogelijk te maken, moeten er klimaatneutrale vliegvelden en havens komen.", "Als het aan Timmermans ligt, blijft het daar niet bij. Zo moeten over tien jaar honderd steden in de EU klimaatneutraal zijn. Ook wil hij dat geplande gezamenlijke reizen tot 500 kilometer uitstootvrij zijn. Daarbij kun je denken aan onder meer busvervoer.", "Bovendien streeft de Europese Commissie ernaar dat in 2050 vrijwel alle personenauto's, bestelbusjes en bussen emissievrij rijden. Dit geldt tevens voor nieuwe vrachtwagens. Ook wil Timmermans dat de hoeveelheid vracht die per spoor wordt vervoerd over dertig jaar is verdubbeld, dat er meer fietspaden worden aangelegd en dat zelfrijdende auto's op grote schaal worden ingezet."], "authors": ["Door"], "keywords": ["europese", "steden", "zijn", "commissie", "van", "volledig", "honderd", "timmermans", "wil", "klimaatneutrale", "het", "ook", "jaar", "eu", "dat", "2030"], "pubDate": null, "publicationId": "4d7a0f80-7953-388c-9af8-e7a437b5632e"}