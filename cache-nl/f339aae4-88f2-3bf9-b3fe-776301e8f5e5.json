{"id": "f339aae4-88f2-3bf9-b3fe-776301e8f5e5", "title": "Film als commentaar op fake news: \u2018Ik ben Italiaan; wij zijn gewend dat politici het volk voorliegen\u2019", "url": "https://www.parool.nl/kunst-media/film-als-commentaar-op-fake-news-ik-ben-italiaan-wij-zijn-gewend-dat-politici-het-volk-voorliegen~bfc02a7f/", "summary": "\u201cHet maakt mij niet uit of mensen de film op een groot scherm zien of op hun tv of zelfs op hun smartphone,\u201d stelde hij in 2019 op het filmfestival van Veneti\u00eb in een interview over zijn tweede speelfilm The Burnt Orange Heresy.\nIk ben Italiaan; wij zijn het gewend dat politici het volk voorliegen, daar zijn wij de wereldtop in.\n\u201cEen van mijn favorieten is een werk met allemaal vliegtuigen.\nMaar ik doe wel mijn best om niet te veel leugens te vertellen \u2013 er zitten weinig trucjes in deze film.\n\u201cZij heeft maar \u00e9\u00e9n masker; bij alle anderen zijn het, zoals Debney in de film zegt, maskers op maskers op maskers.", "paragraphs": ["Kunsthandelaar Joseph Cassidy (Mick Jagger) in gesprek met criticus James Figueras (Claes Bang). Beeld Joseharo", "De Italiaanse regisseur Giuseppe Capotondi (53) blijkt een vooruitziende blik te hebben. \u201cHet maakt mij niet uit of mensen de film op een groot scherm zien of op hun tv of zelfs op hun smartphone,\u201d stelde hij in 2019 op het filmfestival van Veneti\u00eb in een interview over zijn tweede speelfilm The Burnt Orange Heresy.", "", "Van corona of lockdowns wist de wereld toen nog niets, maar die bepaalden uiteindelijk wel dat Capotondi\u2019s film in Nederland alleen op kleinere schermen te zien zal zijn. Het zij zo, aldus Capotondi: \u201cTijden veranderen, daar moet je in meebewegen. Als de film maar een publiek vindt. Je maakt geen films om alleen aan je vrienden te \u00adlaten zien.\u201d", "Zijn film draait daar in zekere zin ook om \u2013 om wat kunst is zonder toeschouwer, en om het verschil tussen origineel en vervalsing, echt en nep, waarheid en leugen. De stijlvolle thriller draait om kunstcriticus James Figueras, die er zijn zinnen op heeft gezet om de legendarische kunstenaar Jerome Debney uit zijn kluizenaarschap te lokken en de jonge vrouw Berenice op sleeptouw neemt. In de luxueuze wereld van de Europese kunsthandel ontvouwt zich zo een verhaal vol echte vervalsingen en valse originelen. Capotondi: \u201cHet is een faustiaans verhaal over ongebreidelde ambitie, maar het gaat vooral over de waarheid.\u201d", "Ook Capotondi\u2019s eerste speelfilm La doppia ora uit 2009 was een thriller (in de tussentijd verdiende hij zijn brood met commercials en regie voor tv-series). \u201cIk voel me altijd aangetrokken tot genrefilms,\u201d zegt Capotondi. \u201cOmdat je daarin een boodschap kunt verpakken, zonder dat het \u00adgelijk heel pretentieus wordt.\u201d", "Regisseur Giuseppe Capotondi: \u2018De film gaat over wat er gebeurt als de leugens die we vertellen onze realiteit worden.\u2019 Beeld Getty Images", "In dit geval dus een boodschap over de waarheid. \u201cDe film gaat over wat er gebeurt als de leugens die we vertellen onze realiteit worden. Dat zien we vandaag de dag overal om ons heen, volgens mij. Politici verdienen er hun brood mee. Ik ben Italiaan; wij zijn het gewend dat politici het volk voorliegen, daar zijn wij de wereldtop in. We hebben wat volksverlakkerij betreft een voorsprong van dertig, veertig jaar op de rest van de wereld. Maar inmiddels is het overal de standaard \u2013 Engeland, Amerika, zelfs Duitsland. Waar kunnen we nog heen? Het is om moedeloos van te worden.\u201d", "Ambachtsman", "Voor zijn luxueuze uitstraling leunt de film op de klassieke movie star looks van hoofdrolspelers Claes Bang en Elizabeth Debicki, en zeker ook op de settings rond het Italiaanse Comomeer \u2013 te beginnen met de villa van een door Mick Jagger gespeelde kunsthandelaar.", "Maar het zit hem ook in de kunst die daar achteloos aan de muren hangt. \u201cDat is allemaal echt \u2013 en heel erg duur,\u201d zegt Capotondi lachend. \u201cEen van mijn favorieten is een werk met allemaal vliegtuigen. Dat is 3 miljoen euro waard. We hadden het geluk dat mensen ons hun stukken wilden uitlenen; op het budget van de film konden we ons dat uiteraard niet veroorloven.\u201d", "Tussen die echte stukken komen een paar speciaal voor de film gecre\u00eberde schilderijen terecht: door Figueras \u00adgemaakte vervalsingen. \u201cHet was heerlijk om met de art\u00addirector die wereld aan nepkunst te bedenken. Het punt ervan is in de film ook dat het niet zulke goede nepkunst is, dus we hoefden geen meesterwerken af te leveren!\u201d", "Tussen de misleidingen en verleidingen van de personages door komen discussies langs over de waarde van kunst en de rol van de kunstenaar. Gevraagd of hij die idee\u00ebn ook op zichzelf betrekt, wuift Capotondi dat direct weg. \u201cIk ben meer een ambachtsman dan een kunstenaar. Maar ik doe wel mijn best om niet te veel leugens te vertellen \u2013 er zitten weinig trucjes in deze film. Volgens mij is hij heel eerlijk.\u201d", "In tegenstelling tot de personages. \u201cAlleen Berenice \u2013 misschien,\u201d zegt Capotondi met een geheimzinnig lachje. \u201cZij heeft maar \u00e9\u00e9n masker; bij alle anderen zijn het, zoals Debney in de film zegt, maskers op maskers op maskers. In die zin is zij ook het hart van de film.\u201d"], "authors": ["Joost Broeren-Huitenga"], "keywords": ["ik", "zijn", "gewend", "van", "wij", "en", "volk", "een", "om", "film", "italiaan", "op", "te", "het", "voorliegen", "politici", "dat"], "pubDate": "2021-01-06T12:36:59Z", "publicationId": "a3002aeb-6d5a-3894-adcb-0212effbc567"}