{"id": "cfbdb278-fb33-3f7c-a84c-235f590cf3ce", "title": "Nieuwe lockdown een drama voor Groninger Museum: Unzipped dreigt rode cijfers in te duiken", "url": "https://www.dvhn.nl/cultuur/Nieuwe-lockdown-een-drama-voor-Groninger-Museum-Unzipped-dreigt-rode-cijfers-in-te-duiken-26286974.html", "summary": "De nieuwe lockdown is een zware tegenvaller voor het Groninger Museum.\n,,Natuurlijk wisten we dat de kans altijd bleef bestaan dat het museum weer dicht zou gaan.\n,,In andere jaren is de periode tussen kerst en oud en nieuw en de week daarna \u00e9\u00e9n van de beste periodes voor het museum.\nExploitatie-technisch is dat een tegenvaller.\u201dDe nieuwe sluiting komt niet helmaal onverwacht.\nMaar ook met een vaccin zal 2021 behoorlijk door corona verstoord worden.\u201dTupan zegt niet te kunnen schuiven met de programmering.", "paragraphs": ["De nieuwe lockdown is een zware tegenvaller voor het Groninger Museum. Directeur Andreas Bl\u00fchm hoopte door de beperkende maatregelen nog quitte te spelen met de Rolling Stones expositie Unzipped. Nu het museum weer vijf weken dichtgaat, voorziet hij een verliespost.", ",,Het is een groot drama\u201d, reageert Bl\u00fchm op de nieuwe lockdown. ,,Ook de duur van de opgelegde sluiting is een dikke tegenvaller\u201d, aldus de directeur. ,,We begonnen de expositie met een week uitstel door corona en nu moeten we weer vijf weken dicht.\u201d", "Helft minder bezoekers dan normaal", "De museumdirecteur was optimistisch over de financi\u00eble afloop van Unzipped. ,,Dat optimisme ben ik kwijt. Aanvankelijk dacht ik dat we met de expositie ondanks corona nog break even konden draaien. Ik voorzie dat we met deze expositie verlies gaan draaien.\u201d", "De tentoonstelling Unzipped trekt 5500 bezoekers per week. In totaal hebben nu 20.0000 mensen de expositie bezocht. Onder normale omstandigheden zou dat het dubbele aantal zijn geweest.", "Bll\u00fchm veronderstelt dat het verlies op te vangen was geweest als de Unzipped, die tot 28 februari loopt, met vijf of zes weken verlengd kan worden. Bl\u00fchm gaat de onderhandelingen daartoe starten maar hij acht de kans op een verlenging klein. ,,Unzipped moet na de zomer gaan draaien in Marseille.\u201d Hij ziet overigens wel ruimte om met de planning voor komende exposities te schuiven mocht er toch een verlenging in zitten.", "Geen besmettingen na museumbezoek", "Bl\u00fchm noemt de gedwongen sluiting zuur omdat omdat de medewerkers heel veel tijd, energie en geld hebben gestoken in een coronaproof inrichting. ,,Daar hebben we alle lof voor gekregen.\u201d Voor zover bekend is niemand besmet geraakt met corona na een bezoek aan Unzipped.", "De museumdirecteur heeft zijn ogen niet gesloten voor nieuwe maatregelen. ,,Natuurlijk wisten we dat de kans altijd bleef bestaan dat het museum weer dicht zou gaan. Achteraf kun je zeggen: had nu eerder al strengere maatregelen genomen maar dat is achteraf. We hopen maar dat een vaccin de situatie verbeterd en dat de lockdown er toe leidt dat er minder mensen in het ziekenhuis komen.\u201d", "Dicht tijdens \u2018drukste periode\u2019", "Harry Tupan, directeur van het Drents Museum in Assen noemt de opgelegde sluiting een hard gelag. ,,In andere jaren is de periode tussen kerst en oud en nieuw en de week daarna \u00e9\u00e9n van de beste periodes voor het museum. Het is dan volle bak. Exploitatie-technisch is dat een tegenvaller.\u201d", "De nieuwe sluiting komt niet helmaal onverwacht. ,, We hielden er al een poosje rekening mee. Het betekent voor ons dat we een heleboel zaken moeten regelen. Denk alleen al aan alle mensen die via internet een kaartje hebben gekocht.\u201d", "De exposities rond Henk Helmantel en Matthias Weischer zijn goed voor zo\u2019n drieduizend bezoekers per week. ,,Daarmee doen we het nog helemaal niet slecht als je de getallen vergelijkt met musea in de Randstad. Daar zijn ze nog meer afhankelijk van buitenlandse bezoekers en die zijn er helemaal niet.\u201d", "Ook 2021 wordt door corona verstoord", "Voorlopig zijn bezoekers niet meer welkom in het museum. ,,Daar hebben we alle begrip voor.\u201d Tupan verwacht dat ook het nieuwe jaar door corona anders dan anders zal worden. ,,we kijken reikhalzend uit naar het vaccinatieprogramma. Maar ook met een vaccin zal 2021 behoorlijk door corona verstoord worden.\u201d", "Tupan zegt niet te kunnen schuiven met de programmering. ,,We hebben net vorige week de contracten getekend voor de expositie In de ban van Ararat . Die tentoonstelling is dit voorjaar al met een jaar uitgesteld en moet volgend jaar te bezoeken zijn.\u201d"], "authors": ["Jan Schlimbach"], "keywords": ["groninger", "met", "van", "museum", "een", "voor", "te", "lockdown", "het", "unzipped", "en", "rode", "dat", "nieuwe", "duiken", "hebben", "zijn"], "pubDate": null, "publicationId": "bb59becc-5bf6-3c6d-8cdd-d41716890d16"}