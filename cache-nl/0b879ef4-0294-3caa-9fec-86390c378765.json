{"id": "0b879ef4-0294-3caa-9fec-86390c378765", "title": "Het belangrijkste nieuws in vijf minuten van maandag 11 januari", "url": "https://volkskrant.nl/nieuws-achtergrond/het-belangrijkste-nieuws-in-vijf-minuten-van-maandag-11-januari~bd536970/", "summary": "De moeder heeft altijd ontkend verantwoordelijk te zijn voor het drama.\nDat is de uitkomst van het overleg dat het kabinet zondag in het Haagse Catshuis heeft gehad met het Outbreak Management Team, zo bevestigen bronnen rond het kabinet.\nHet kabinet wil eerst het advies van het RIVM en het OMT over met name het effect van de nieuwe Britse virusvariant afwachten.\nNu met de komst van het vaccin het einde van de crisis in zicht is, wil het kabinet alle mkb\u2019ers en hun gezinnen \u2018meetrekken tot aan de finish\u2019, zo klinkt het in kabinetskringen.\nHet nieuws in vijf minuten bevat het nieuws van maandag 11 januari tot 15.00 uur.", "paragraphs": ["Beeld Sophia Twigt", "1/5 | Moeder Sharleyne in hoger beroep w\u00e9l veroordeeld, tot bijna 10 jaar cel", "De moeder van Sharleyne (8) is in hoger beroep veroordeeld tot negen jaar en negen maanden gevangenisstraf. Het gerechtshof in Leeuwarden houdt H\u00e9l\u00e8ne J. verantwoordelijk voor de dood van het meisje, dat in 2015 onderaan hun flat in Hoogeveen werd gevonden.", "J. moet de vader van Sharleyne een schadevergoeding van 20 duizend euro betalen. Nadat het OM de moeder aanvankelijk niet wilde vervolgen, dwong hij dat alsnog af via een zogeheten artikel 12-procedure.", "In 2018 sprak de rechtbank in Assen J. nog vrij wegens gebrek aan bewijs. Onmogelijk kon worden vastgesteld of het meisje van de flat was gesprongen, gevallen of gegooid, luidde het oordeel toen. De moeder heeft altijd ontkend verantwoordelijk te zijn voor het drama.", "2/5 Britse regering wil nog strengere maatregelen invoeren", "De Britse regering zint op nog hardere coronamaatregelen omdat de huidige lockdown niet lijkt te werken. Hoewel de coronasituatie niet goed is op het eiland en thuisblijven het gebod van de overheid is, zijn de Britten er afgelopen weekeinde toch massaal op uitgegaan, met name naar stranden, parken en natuurgebieden.", "Gedacht wordt nu aan een lockdown zoals in China eerder werd ingevoerd, met slechts een uurtje luchten per dag, gekoppeld aan het verbod andere mensen te ontmoeten. Volgens The Daily Mail heeft een adviseur voorgesteld om Britten helemaal thuis te houden, op een uitje per week na.", "Daarnaast wil de regering-Johnson er met een \u2018injectieblitz\u2019 voor zorgen dat over ruim vier weken vijftien miljoen oude en kwetsbare Britten zijn gevaccineerd. Ook een groot deel van alle artsen, verpleegkundigen en verzorgers moeten tegen die tijd goeddeels immuun zijn, omdat corona-uitval de druk op de zorg enorm versterkt.", "Het laatste nieuws over de coronacrisis is te lezen in ons liveblog.", "3/5 | Kabinet verlengt de lockdown en breidt het steunpakket uit", "De lockdown die sinds december in Nederland geldt, wordt met drie weken verlengd tot in elk geval 8 februari. Dat is de uitkomst van het overleg dat het kabinet zondag in het Haagse Catshuis heeft gehad met het Outbreak Management Team, zo bevestigen bronnen rond het kabinet. Dinsdagavond lichten premier Rutte en minister De Jonge de nieuwe afspraken toe op een persconferentie.", "Alleen een besluit over de basisscholen staat nog niet vast. In de Tweede Kamer is die sluiting het meest omstreden deel van de lockdown; experts vrezen grote onderwijsachterstanden. Het kabinet wil eerst het advies van het RIVM en het OMT over met name het effect van de nieuwe Britse virusvariant afwachten.", "Het financi\u00eble steunpakket voor de getroffen ondernemers wordt intussen fors uitgebreid. Nu met de komst van het vaccin het einde van de crisis in zicht is, wil het kabinet alle mkb\u2019ers en hun gezinnen \u2018meetrekken tot aan de finish\u2019, zo klinkt het in kabinetskringen.", "4/5 | Miljardenverkoop T-Mobile lijkt in de maak, grootste telecomdeal in Nederland in jaren", "Deutsche Telekom bereidt de verkoop voor van zijn Nederlandse dochter T-Mobile, de nummer drie op de Nederlandse telecommarkt na KPN en VodafoneZiggo. Dat melden bronnen in de telecomsector en in de bancaire wereld aan Het Financieele Dagblad. De krant schat de opbrengst van T-Mobile op 4 \u00e0 5 miljard euro.", "Het is al de tweede keer in een paar maanden tijd dat er speculaties zijn over de verkoop van een van de telecomreuzen in Nederland. In november ging het gerucht rond dat de Zweedse investeringsmaatschappij EQT plannen zou hebben om marktleider KPN over te nemen. Sindsdien is van dat gerucht niets meer vernomen.", "5/5 | Democraten willen haast maken met afzettingsprocedure tegen Trump", "Nancy Pelosi, de Democratische voorzitter van het Amerikaanse Huis van Afgevaardigden, wil snel een afzettingsprocedure in gang zetten tegen president Donald Trump, als hij niet binnen enkele dagen uit zijn ambt wordt gezet. Dat heeft ze zondag in een brief aan haar collega\u2019s geschreven.", "Volgens Pelosi heeft Trump vorige week opgeroepen tot een opstand tegen de overheid, waarna het Capitool werd bestormd, en vormt hij daardoor een \u2018onmiddellijk gevaar\u2019 voor de democratie en de Amerikaanse Grondwet. Daarom zal zij maandagochtend (lokale tijd) een resolutie indienen bij het Huis van Afgevaardigden waarin vicepresident Mike Pence wordt opgeroepen een beroep te doen op het 25ste amendement van de Amerikaanse Grondwet.", "De Democraten hebben nog een plan achter de hand voor als Pence en zijn kabinet Trump niet willen afzetten. Dan zal Pelosi de benodigde documenten indienen om de impeachment op te starten via het parlement.", "Het nieuws in vijf minuten bevat het nieuws van maandag 11 januari tot 15.00 uur."], "authors": ["Pepijn De Lange"], "keywords": ["nieuws", "minuten", "van", "belangrijkste", "zijn", "januari", "voor", "en", "een", "met", "maandag", "op", "te", "het", "vijf", "dat", "11"], "pubDate": "2021-01-11T11:00:00Z", "publicationId": "1a359314-37ee-33a8-8de7-301d3eb2ed28"}