{"id": "553fe0e5-5589-3f8b-8d75-ea422299e2fe", "title": "Hoe Orb\u00e1n zijn invloed op Duitsland via de auto-industrie probeert uit te breiden", "url": "https://nos.nl/nieuwsuur/artikel/2359591-hoe-orban-zijn-invloed-op-duitsland-via-de-auto-industrie-probeert-uit-te-breiden.html", "summary": "Op de Eurotop komende donderdag en vrijdag, staat de ruzie tussen de EU, Polen en Hongarije centraal.\nMaar critici zeggen dat Duitsland juist op de rem lijkt te trappen als het om de Hongaarse rechtstaat gaat.\n\"Duitsland en Orb\u00e1n hebben inderdaad de afgelopen jaren heel goede economische en politieke betrekkingen gehad\", zegt W\u00f6lfer van Kamer van Koophandel.\n\u201c We kunnen met zekerheid zeggen dat Orb\u00e1n Duitsland probeert te chanteren.\nVolgens S\u00e1ndor R\u00f3nai, een van de europarlementari\u00ebrs, probeert Orb\u00e1n Duitsland in een hoek te drijven.", "paragraphs": ["Op de Eurotop komende donderdag en vrijdag, staat de ruzie tussen de EU, Polen en Hongarije centraal. Die twee landen blokkeren de nieuwe begroting en het corona-hulpfonds, omdat ze niet willen dat Europa eisen stelt aan hun vorm van de rechtsstaat. En Hongarije denkt er niet aan het veto in te trekken. Meerdere lidstaten, waaronder Nederland, zijn al langer voor een koppeling tussen subsidies en de rechtsstaat in de Europese begroting. Maar critici zeggen dat Duitsland juist op de rem lijkt te trappen als het om de Hongaarse rechtstaat gaat. Geld lijkt daarbij een belangrijke rol te spelen. Een Hongaars journalistencollectief ontdekte hoe de omstreden premier Viktor Orb\u00e1n Duitse bedrijven aan zich bindt. 'Hoe Orb\u00e1n Duitsland bespeelde', luidt de naam van hun maandenlange onderzoek. \"De Hongaarse regering deelt steeds meer subsidies uit aan Duitse bedrijven\", zegt onderzoeksjournalist Szabolcs Panyi. \"Het is zelfs zo dat Duitse bedrijven de afgelopen tijd meer staatssteun krijgen van de Hongaarse regering dan Hongaarse bedrijven.\"", "Permanente wittebroodsweken Het gaat dan met name om bedrijven uit de Duitse automobielindustrie. In Hongarije staan inmiddels vele fabrieken van Duitse autobedrijven. Bijvoorbeeld een van Mercedes in de stad Kecskem\u00e9t. De fabriek ontving ruim 100 miljoen euro Hongaarse staatssteun en betaalt nauwelijks belasting. Volgens Dirk W\u00f6lfer van de Duits-Hongaarse Kamer van Koophandel is Hongarije economisch interessant voor Duitse ondernemers. \"Er zijn goed opgeleide arbeiders en lagere lonen dan in Duitsland.\" Maar dat is niet alles: er zijn geen strikte arbeidswetten en er wordt vrijwel nooit gestaakt. Journalist Panyi noemt de Duitse auto-industrie een motor voor de Hongaarse economie. \"Ze hebben een directe lijn met premier Orb\u00e1n en de minister die over buitenlandse investeringen gaat. Je zou kunnen zeggen dat ze permanente wittebroodsweken hebben.\"", "Lucratieve wapendeals De Duitse bondskanselier Angela Merkel en premier Orb\u00e1n hebben naar de buitenwereld warme banden. Er waren wel wat fricties, maar hun partijen zitten nog steeds samen in een politieke groep in het Europees parlement. \"Duitsland en Orb\u00e1n hebben inderdaad de afgelopen jaren heel goede economische en politieke betrekkingen gehad\", zegt W\u00f6lfer van Kamer van Koophandel. \"Dat zal niet van de ene dag op de andere veranderen. Het zijn oude en traditionele banden.\" En premier Orb\u00e1n smeedt meer banden. Hongarije is een belangrijke afnemer van Duits defensiematerieel en steekt opnieuw miljarden in nieuwe Duitse tanks en ander militaire uitrusting. \"Toen Ursula von der Leyen minister van Defensie was in Duitsland, heeft Duitsland heel lucratieve wapendeals gesloten met Hongarije. Een van mijn bronnen zei: Hongarije koopt meer wapens dat het Duitse leger\", zegt Panyi.", "\u201c We kunnen met zekerheid zeggen dat Orb\u00e1n Duitsland probeert te chanteren. Europarlementari\u00ebr S\u00e1ndor R\u00f3nai van de Democratische Oppositie", "Europarlementari\u00ebrs van acht Hongaarse oppositiepartijen waarschuwen in een oproep in de Duitse krant Die Zeit de Europese Unie en vooral Duitsland: buig niet voor premier Orb\u00e1n. \"Hij wil heel ver gaan om zijn greep op de macht te houden\", luidt een zin uit de brief. Volgens S\u00e1ndor R\u00f3nai, een van de europarlementari\u00ebrs, probeert Orb\u00e1n Duitsland in een hoek te drijven. \"Hij kwam laatst met een verklaring. We kunnen met zekerheid zeggen dat hij Duitsland probeert te chanteren. Omdat Duitse bedrijven, en hij benadrukte speciaal de Duitse autobedrijven, nauwelijks belasting betalen.\""], "authors": ["Europarlementari\u00ebr S\u00e1ndor R\u00f3nai Van De Democratische Oppositie", "Dit Is Een Artikel Van"], "keywords": ["duitsland", "hongarije", "van", "hoe", "het", "op", "zijn", "invloed", "probeert", "orb\u00e1n", "een", "te", "uit", "en", "duitse", "dat", "breiden"], "pubDate": null, "publicationId": "88173a0d-96a0-3f0e-a203-5a13f8839a59"}