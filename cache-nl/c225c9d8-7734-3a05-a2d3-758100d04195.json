{"id": "c225c9d8-7734-3a05-a2d3-758100d04195", "title": "De pandemie is spekje voor het bekje van de maffia", "url": "https://trouw.nl/leven/de-pandemie-is-spekje-voor-het-bekje-van-de-maffia~bff0b008/", "summary": "\u201cIk ben weg bij het restaurant.\u201dHij was een van de drie eigenaren van een tent bij de Piazza Navona.\nDe rente op de lening werd elke maand hoger, totdat ze het restaurant voor een habbekrats moesten verkopen.\nJe begrijpt wat ik \u00adbedoel.\u201dRome verandert in een grote witwasmachineDe miserabele toestand waarin veel \u00adondernemingen zich door de pandemie \u00adbevinden, is spekje voor het bekje van de \u00adSiciliaanse, Napolitaanse, Calabrese en \u00adApulische maffia.\nViviana, die ook in het palazzo woont en voorzitster is van de \u2018Vereniging van \u00adbewoners van het centrum van Rome\u2019, \u00adwaarschuwt me regelmatig waar ik niet mag eten, zoals bij Rossopomodoro verderop in de straat.\nDe tafeltjes op het terras zijn met toewijding gedekt maar het is er net zo leeg als binnen.", "paragraphs": ["Alessandro staat op de hoek van de straat een sigaret te roken.", "Hij is een jaar of veertig, komt uit Reggio Calabria en woont in hetzelfde palazzo als ik.", "\u201cHoe gaat het?\u201d", "\u201cWat denk je?\u201d, bromt hij.", "Zijn blik is nog somberder dan tijdens de totale lockdown toen hij hier ook vaak rondhing. Hij vloog tegen de muren op, zei hij, want gewoonlijk verkeerde hij altijd tussen de mensen.", "\u201cIk ben weg bij het restaurant.\u201d", "Hij was een van de drie eigenaren van een tent bij de Piazza Navona. Al eerder had hij verteld dat er een nette heer langs was geweest die de door corona zieltogende zaak wel wilde overnemen. Hij kon ook leningen verstrekken en liet een kaartje achter waar \u2018advocaat\u2019 op stond.", "\u201cMijn voormalige compagnons zijn door de knie\u00ebn gegaan. De rente op de lening werd elke maand hoger, totdat ze het restaurant voor een habbekrats moesten verkopen. Ze konden er wel blijven werken maar onder een Napolitaanse baas. Je begrijpt wat ik \u00adbedoel.\u201d", "Rome verandert in een grote witwasmachine", "De miserabele toestand waarin veel \u00adondernemingen zich door de pandemie \u00adbevinden, is spekje voor het bekje van de \u00adSiciliaanse, Napolitaanse, Calabrese en \u00adApulische maffia. De Napolitaanse camorra richt zich vooral op eetgelegenheden, die de leningen als laatste kans zien om een faillissement te voorkomen. Met de miljarden die door wapen-, drugs- en mensenhandel \u00adbijeen zijn gegaard worden de restaurants opgekocht. Meestal zit de koopsom als \u00adbankbiljetten in een koffertje en zo verandert Rome in een grote witwasmachine.", "Viviana, die ook in het palazzo woont en voorzitster is van de \u2018Vereniging van \u00adbewoners van het centrum van Rome\u2019, \u00adwaarschuwt me regelmatig waar ik niet mag eten, zoals bij Rossopomodoro verderop in de straat. \u201cZe betalen een huur van dertigduizend euro per maand.\u201d Viviana licht me ook in over de successen die de overuren draaiende antimaffia behaalt.", "\u201cNu werk ik n\u00f3g dichterbij\u201d, zegt Alessandro, \u201cvlakbij het Pantheon. Vandaag heb ik welgeteld \u00e9\u00e9n bord pasta opgediend!\u201d", "De volgende dag ga ik daar lunchen.", "Alessandro staat midden in de uitge\u00adstorven straat en trekt nerveus aan zijn \u00adsigaret. De tafeltjes op het terras zijn met toewijding gedekt maar het is er net zo leeg als binnen.", "Wanneer ik zeg daar de pranzo te willen gebruiken klaart zijn gezicht wat op. Hij \u00adbegeleidt me naar een plek buiten zodat ik anderen op een idee kan brengen en ver\u00adontschuldigt zich ervoor dat slechts enkele van de op het menu vermelde gerechten \u00adleverbaar zijn.", "\u201cWe zullen binnenkort wel dichtgaan\u201d, verzucht Alessandro wanneer hij de af\u00adsluitende espresso serveert en de overige \u00adtafeltjes leeg zijn gebleven. \u201cAl hoopt de baas op een opleving met de feestdagen.\u201d", "Dit jaar is de kerstversiering eerder uit de kast gehaald dan anders, maar die maakt de stad niet vrolijker.", "Rosita Steenbeek is schrijfster en woont deels in Rome. Meer van haar columns leest u hier."], "authors": ["Rosita Steenbeek"], "keywords": ["spekje", "van", "het", "op", "hij", "die", "zijn", "ik", "bekje", "pandemie", "een", "ook", "en", "maffia", "voor"], "pubDate": "2020-11-29T14:10:00+01:00", "publicationId": "b66cd8e4-4294-3571-bcd7-e490527f1a48"}