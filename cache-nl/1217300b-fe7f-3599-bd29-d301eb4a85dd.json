{"id": "1217300b-fe7f-3599-bd29-d301eb4a85dd", "title": "In \u20181 op (de) 3\u2019 kan \u2018op\u2019 verschillende betekenissen hebben", "url": "https://trouw.nl/cultuur-media/in-1-op-de-3-kan-op-verschillende-betekenissen-hebben~b593ad2a/", "summary": "TaalHoeveel water moet je aan de limonadesiroop toevoegen als op de verpakking staat dat je deze \u20181 op 3' moet verdunnen?\nIn het laatste geval lijkt me \u2018\u00e9\u00e9n op de drie\u2019 gewoner, maar \u2018\u00e9\u00e9n op drie mensen krijgt dit of dat\u2019 komt inderdaad ook wel voor.\nDat impliceert niet dat de betekenis in de verdunningsverhouding \u20181 op 3' gelijk is aan de verdelingsverhouding \u20181 op (de) 3'.\nIn het diabetesvoorbeeld daarentegen moet je \u2018op\u2019 parafraseren door \u2018van\u2019: 1 van (de) 3 mensen krijgt diabetes.\nKortom, voor voorzetsels zoals aan, bij, op en van geldt dat ze veel betekenissen hebben en dat voorbeelden die uiterlijk op elkaar lijken qua betekenis toch heel verschillend kunnen zijn.", "paragraphs": ["Taal", "Hoeveel water moet je aan de limonadesiroop toevoegen als op de verpakking staat dat je deze \u20181 op 3' moet verdunnen? Per deel siroop drie gelijke delen water, zou ik zeggen, maar volgens een lezer is het zo eenvoudig niet. Waarom zou het niet \u00e9\u00e9n deel siroop en twee delen water kunnen zijn, vraagt hij zich af. Dat doet hij door er een ander gebruik van \u20181 op 3' bij te betrekken, namelijk: als je zegt dat \u00e9\u00e9n op drie mensen diabetes krijgt, wil dat zeggen dat de ziekte 1 persoon wel en 2 personen niet treft.", "In het laatste geval lijkt me \u2018\u00e9\u00e9n op de drie\u2019 gewoner, maar \u2018\u00e9\u00e9n op drie mensen krijgt dit of dat\u2019 komt inderdaad ook wel voor. Dat impliceert niet dat de betekenis in de verdunningsverhouding \u20181 op 3' gelijk is aan de verdelingsverhouding \u20181 op (de) 3'. Veel woorden en woordcombinaties hebben nu eenmaal meer dan \u00e9\u00e9n betekenis.", "In de twee voorbeelden drukt \u2018op\u2019 een verhouding uit, maar als je beide parafraseert, blijkt de betekenis duidelijk te verschillen. In het verdunningsvoorbeeld kun je \u2018op\u2019 parafraseren als \u2018bij\u2019: je verdunt de siroop door 3 delen water bij 1 deel siroop te voegen. In het diabetesvoorbeeld daarentegen moet je \u2018op\u2019 parafraseren door \u2018van\u2019: 1 van (de) 3 mensen krijgt diabetes.", "Op wordt ook nog wel in andere contexten gebruikt ter aanduiding van een of andere verhouding, zoals \u2018mijn auto loopt 1 op 14' en \u2018op elke doos wijn krijgt u een fles cadeau\u2019. Dat laatste voorbeeld is trouwens niet geheel ondubbelzinnig. Want op kan in deze context vervangen worden door bij (dan krijg je bij elke doos wijn een fles cadeau), maar ook door van (dan betaal je per doos van zes flessen wijn er vijf en krijg je er een cadeau).", "Kortom, voor voorzetsels zoals aan, bij, op en van geldt dat ze veel betekenissen hebben en dat voorbeelden die uiterlijk op elkaar lijken qua betekenis toch heel verschillend kunnen zijn.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Ton Den Boon"], "keywords": ["\u00e9\u00e9n", "van", "bij", "betekenissen", "op", "verschillende", "kan", "een", "je", "dat", "en", "niet", "door", "hebben"], "pubDate": "2020-11-25T12:58:00+01:00", "publicationId": "b66cd8e4-4294-3571-bcd7-e490527f1a48"}