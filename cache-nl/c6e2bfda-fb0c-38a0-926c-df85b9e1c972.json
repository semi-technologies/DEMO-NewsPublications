{"id": "c6e2bfda-fb0c-38a0-926c-df85b9e1c972", "title": "Freeks nieuwste, \u2018De vogelwachter\u2019, is niet alleen een verhaal. Het is een staat van zijn", "url": "https://trouw.nl/cultuur-media/freeks-nieuwste-de-vogelwachter-is-niet-alleen-een-verhaal-het-is-een-staat-van-zijn~b2c15533/", "summary": "Ruim veertig jaar woont de vogelwachter op het afgelegen Benty Island, een vogelreservaat voor de Engelse kust.\nHij heeft alles wat zijn hart begeert, zegt hij tijdens het radiocontact met het onderzoekscentrum dat zijn salaris betaalt.\nIn zijn eerste speelfilmrol sinds de \u2018De kKKomediant\u2019 uit 1986 speelt Freek de Jonge een man die geniet van zijn zelfverkozen isolatie.\nDe wind over het strand, het geluid van de vogels, het wuivende gras op de duinen.\n\u2018De Vogelwachter\u2019 is een staat van zijn.", "paragraphs": ["Ruim veertig jaar woont de vogelwachter op het afgelegen Benty Island, een vogelreservaat voor de Engelse kust. Behalve op migre\u00adrende vogels, wacht hij nergens op. Hij heeft alles wat zijn hart begeert, zegt hij tijdens het radiocontact met het onderzoekscentrum dat zijn salaris betaalt.", "In zijn eerste speelfilmrol sinds de \u2018De kKKomediant\u2019 uit 1986 speelt Freek de Jonge een man die geniet van zijn zelfverkozen isolatie. Consci\u00ebntieus observeert hij vogelsoorten, verzamelt het plastic op het strand en noteert met binnenpretjes de voetbaluitslagen die de stem aan de andere kant opleest als hij zijn observaties doorgeeft. Hij leeft van de kapucijners en brinta die maandelijks worden afgeleverd. Hij is vrij en zit vast tegelijk, leeft afgezonderd maar is nooit eenzaam.", "De hele film speelt zich af bij het zelfgebouwde juttershuisje en daar bespeur je de achtergrond van regisseur Threes Anna, die in 2007 debuteerde met \u2018The Birds Can\u2019t Fly\u2019 en daarvoor met locatietheater Dogtroep zo\u2019n vijftig voorstellingen over de hele wereld maakte.", "\u2018De Vogelwachter\u2019 is een bijna terloopse kritiek op onze wegwerpcultuur. Je ziet het aan het plastic dat zich onder het strandhuisje ophoopt. En we danken niet alleen spullen af. De vogelwachter krijgt een brief. Een reorganisatie bij het onderzoeksinstituut maakt hem overbodig. Wrang hoe de wereld hem zijn vrijheid toch afpakt. Tegelijk maakt de film die vrijheid tastbaar. De wind over het strand, het geluid van de vogels, het wuivende gras op de duinen. De film vertelt niet alleen een verhaal. \u2018De Vogelwachter\u2019 is een staat van zijn."], "authors": ["Ronald Rovers"], "keywords": ["verhaal", "van", "het", "freeks", "staat", "hij", "zijn", "op", "die", "nieuwste", "met", "een", "niet", "en", "vogelwachter"], "pubDate": "2020-09-23T14:00:00+02:00", "publicationId": "b66cd8e4-4294-3571-bcd7-e490527f1a48"}