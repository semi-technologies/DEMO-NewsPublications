{"id": "00b26ec1-37f4-33f2-a4c3-be0b4d6f1c7a", "title": "\u2018Cora van Nieuwenhuizen mist helaas bestuurlijke gave\u2019", "url": "https://volkskrant.nl/columns-opinie/cora-van-nieuwenhuizen-mist-helaas-bestuurlijke-gave~b034b804/", "summary": "Minister Cora van Nieuwenhuizen mist helaas deze gave.\nNaar aanleiding van de rijen die de afgelopen dagen op Schiphol stonden, zegt onze minister van Verkeer slechts \u2018boos en teleurgesteld\u2019 te zijn.\nEn wat heeft Van Nieuwenhuizen de afgelopen negen maanden dan gedaan, dat zij haar onderzoek nu nog moet starten?\nIk verbaas me er zeer over dat de indruk wordt gewekt dat dit een verrassende uitslag is van het CPB-onderzoek.\nHet is juist verbazend dat het onderwijs zo is ingericht dat dit nog steeds een groot probleem is.", "paragraphs": ["Ook op donderdag drukte in de vertrekhal van Schiphol. Beeld ANP", "Brief van de dag", "In het verkeer moet je kunnen anticiperen. Niet alleen vlak voor de bumper van je auto kijken, maar in de gaten houden wat er verder om je heen gebeurt en inspelen op situaties die mogelijk gaan komen. Minister Cora van Nieuwenhuizen mist helaas deze gave. Naar aanleiding van de rijen die de afgelopen dagen op Schiphol stonden, zegt onze minister van Verkeer slechts \u2018boos en teleurgesteld\u2019 te zijn.", "Het enige wat ze vervolgens nog weet te verzinnen, is dat zij laat onderzoeken of het mogelijk is een verklaring in te voeren waarin reizigers aangeven of het een noodzakelijke reis betreft. Begin volgend jaar, na de kerstvakantiedrukte op Schiphol dus, zal zij haar bevindingen delen met de Kamer. Zou het de minister dan echt geheel zijn ontgaan dat Frankrijk al sinds maart een formulier kent waarop mensen moeten aangeven of hun reden om zelfs maar de straat op te gaan wel voor noodzakelijk kan doorgaan?", "En wat heeft Van Nieuwenhuizen de afgelopen negen maanden dan gedaan, dat zij haar onderzoek nu nog moet starten? Met de rijvaardigheid van deze bewindspersoon van onze nationale vroem-vroempartij is het blijkbaar niet al te best gesteld.", "Anniek Peters, Moureuille, Frankrijk", "Quarantaine", "Drukke wachtrijen op Schiphol voor de vlucht naar Curacao. Een noodzakelijke trip natuurlijk, of niet, maar allemaal reizigers die w\u00e9ten dat op dat moment de hele wereld van de regering de code oranje gekregen heeft, dus dat betekent na terugkomst tien dagen in quarantaine. Er staan rondom Schiphol nogal wat hotels leeg waarin ze je hoffelijk maar gedecideerd die tijd uit kunt laten zitten.", "Niek van Dijk, Amsterdam", "Speld", "Met veel plezier lees ik dagelijks de bijdragen van De Speld. Het wordt verwarrend als deze ook elders verschijnen in de krant, zoals op donderdag 17 december, het bericht op pagina 2: \u2018FvD onderzoekt zichzelf, en ontdekt dat er niet aan de hand is\u2019.", "Mike Heyer, Maarssen", "Opluchting", "Wat een opluchting: Geen onverwijtbaar handelen bij JFvD-bestuur en Tweede Kamerfractie van Thierry Baudet. Mijn vrouw en ik maakten ons best wel zorgen. Niets aan de hand dus.", "Bennie Waanders, Enschede", "Openingszin", "Het wordt hoog tijd de vele Nederlandse lijstjes die in rangorde aan\u00adgeven wat of wie de beste, gekste, belangrijkste van het jaar is, uit te breiden. Wij missen nog een lijst met verrassende openingszinnen.", "Ik stel voor deze nu te openen en weet zeker dat lang op nummer 1 zal staan: de openingszin van de column \u2018Granaat\u2019 van Sylvia Witteman: \u2018Kerstmis nadert onontkoombaar, als een elektrische bakfiets met kapotte remmen.\u2019", "Ted Dekkers, Roermond", "Verbazing", "Het CPB heeft vastgesteld dat opleiding en inkomen van ouders bepalend zijn voor de schoolkansen van hun kind.", "Ik verbaas me er zeer over dat de indruk wordt gewekt dat dit een verrassende uitslag is van het CPB-onderzoek. Eenieder die in het onderwijs werkzaam is of is geweest, weet dit al lang.", "Het is juist verbazend dat het onderwijs zo is ingericht dat dit nog steeds een groot probleem is.", "Patrick Berends, Zwolle", "Applaus", "Wanneer gaan wij eens klappen voor de bezorgers van al onze pakketten? Zonder hen ligt alles stil. Beter belonen mag ook natuurlijk.", "Aim\u00e9e Boezeman, Amsterdam", "Schaamte", "Ik schaam me diep dat ik Nederlander ben. Velen gedragen zich momenteel ego\u00efstisch en asociaal. Mensen die op vakantie gaan naar gebieden met code oranje, geen mondkapje dragen of anderhalve meter afstand houden, omdat ze dat onzin vinden.", "Zouden deze mensen verbaasd zijn als ze naar het ziekenhuis moeten en er voor hen geen plek blijkt te zijn omdat het personeel het te druk heeft met coronapati\u00ebnten?", "Het lijkt alsof we nieuwe slaven aan het maken zijn: het ziekenhuispersoneel. Wat kan het ons schelen dat zij op hun tandvlees lopen, dan lopen ze maar wat harder. Weet je wat, we gaan nog een keer voor ze klappen, dat vinden ze vast fijn. Je zult zien, wanneer corona straks voorbij is, of onder controle, gaan al die mensen weer op vakantie. Terwijl het verlof voor zorgmedewerkers nu wordt ingetrokken. Dat treft niet alleen het ziekenhuispersoneel, maar vrijwel alle zorgberoepen. Ze worden haast allemaal zwaar belast, onderbetaald en onderschat.", "Als we eindelijk uit de lockdown zijn en corona onder controle hebben, laten we al het zorgpersoneel dan een gratis vakantie aanbieden, veertien dagen, zodat ze kunnen bijkomen van 2020, en van de eerste zes maanden van 2021 waarschijnlijk ook.", "Betaal hun vakantie uit de gemeenschappelijke schatkist, net zo ruimhartig als we nu geld aan bedrijven schenken. Gezinsleden mogen uiteraard mee. Laat dan al die mensen die zich nu niet aan de maatregelen konden houden, een weekje vrijwilligerswerk doen op al die zorgplekken. Dan hoef ik me niet meer te schamen om een Nederlander te zijn.", "Ella Hietbrink - van der Ploeg, Haarlem", "Vaccin", "Het Russisch vaccin is klaar. Zou Navalny er ook zijn mouw voor opstropen?"], "authors": [], "keywords": ["van", "dat", "die", "mist", "een", "en", "te", "bestuurlijke", "ze", "helaas", "op", "nieuwenhuizen", "cora", "voor", "gave", "het"], "pubDate": "2020-12-17T17:56:36Z", "publicationId": "1a359314-37ee-33a8-8de7-301d3eb2ed28"}