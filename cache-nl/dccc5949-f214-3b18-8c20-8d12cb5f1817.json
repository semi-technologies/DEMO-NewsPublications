{"id": "dccc5949-f214-3b18-8c20-8d12cb5f1817", "title": "Met Sint-Maarten eten sommige kinderen pannenstaarten", "url": "https://trouw.nl/cultuur-media/met-sint-maarten-eten-sommige-kinderen-pannenstaarten~b83c6f6b/", "summary": "Soms gaan lezersvragen over de betekenis of het gebruik van een onbekend woord of nauwelijks gebruikte uitdrukking.\nVolgens het Woordenboek der Nederlandsche taal is een pannenstaart een ander woord voor de steel van een (koeken)pan.\nIn delen van Limburg (Venlo en omstreken) is een pannenstaart een volksnaam voor een kikkervisje.\nEn in de heemkunde staat pannenstaart bekend als een stuk grond in de vorm van een koekenpan of een bijl met steel.\nWie het op internet zoekt, treft vrijwel alleen verwijzingen naar het sint-maartensfeest in Noord-Brabant.", "paragraphs": ["Soms gaan lezersvragen over de betekenis of het gebruik van een onbekend woord of nauwelijks gebruikte uitdrukking. Een vraag die vandaag toepasselijk is, betreft een sint-maartensliedje waarin het woord pannenstaart voorkomt: moeder bakt koeken en \u2018ik zit dan bij de haard / krijg er een stukje pannenstaart\u2019.", "Volgens het Woordenboek der Nederlandsche taal is een pannenstaart een ander woord voor de steel van een (koeken)pan. In delen van Limburg (Venlo en omstreken) is een pannenstaart een volksnaam voor een kikkervisje. En in de heemkunde staat pannenstaart bekend als een stuk grond in de vorm van een koekenpan of een bijl met steel. Die laatste toepassing van pannenstaart verklaart waarom er her en der in Nederland nog altijd straten of wegen zijn die \u2018De pannenstaart\u2019 heten.", "Pannenkoek", "In sint-maartensliedjes \u2013 de Nederlandse Liederenbank van het Meertens Instituut verzamelde er maar liefst 289 \u2013 komt het woord staart vaker voor, althans in het meervoud, want staarten rijmt op Maarten: \u2018Sint Maarten, Sint Maarten / de koeien hebben staarten / de meisjes hebben rokjes aan / daar komt Sinte Maarten aan\u2019.", "Met de pannenstaart uit het liedje waar de vraagsteller naar verwijst, wordt echter geen staart van een dier bedoeld, maar een langwerpig stukje pannenkoek, al dan niet opgerold en met een prikker erdoorheen. De context \u2013 \u2018als mijn moeder koeken bakt, / Zit ik er lekkertjes bij!\u2019 \u2013 bevestigt dit. Het is natuurlijk niet uitgesloten dat het woorddeel staart in pannenstaart een impliciete verwijzing is naar andere sint-maartensliedjes waarin wel koeien of kalveren met staarten figureren. Pannenstaart in de betekenis (opgerold stukje) pannenkoek is overigens bepaald geen algemeentalig woord. Wie het op internet zoekt, treft vrijwel alleen verwijzingen naar het sint-maartensfeest in Noord-Brabant.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Ton Den Boon"], "keywords": ["maarten", "van", "er", "het", "met", "naar", "kinderen", "pannenstaart", "een", "pannenstaarten", "en", "eten", "sommige", "sintmaarten", "woord", "voor"], "pubDate": "2020-11-11T11:57:00+01:00", "publicationId": "b66cd8e4-4294-3571-bcd7-e490527f1a48"}