{"id": "34216a98-5ba6-31af-a50e-7560ecc3aa5c", "title": "Laten we in deze tijd van mondiale korzeligheid allemaal een voorbeeld nemen aan The Dude", "url": "https://trouw.nl/cultuur-media/laten-we-in-deze-tijd-van-mondiale-korzeligheid-allemaal-een-voorbeeld-nemen-aan-the-dude~bf0d3c65/", "summary": "Met de maffe misdaadkomedie \u2018The Big Lebowski\u2019 introduceerden de gebroeders Joel en Ethan Coen in 1998 een personage dat de film zou overstijgen.\nJeff Bridges, die toch al het imago had van relaxte blondgelokte hippiesurfer, speelt zijn mooiste rol als een opgewekte nietsnut.\nHij drinkt White Russians en zit eindeloos met zijn beste vrienden langs de bowlingbaan te ouwehoeren.\nToch is de film van The Dude, een langharige man met rommelig shirt, gebreid vest en watersandalen, die maar niet snapt hoe hij in een kluwen van ontvoerders, pornografen en nihilisten is terechtgekomen.\nHeeft deze hartveroverende pacifist al twee decennia een cultstatus, laten we juist in deze tijd van mondiale korzeligheid allemaal een voorbeeld nemen aan The Dude.", "paragraphs": ["The Dude. His Royal Dudeness. Met de maffe misdaadkomedie \u2018The Big Lebowski\u2019 introduceerden de gebroeders Joel en Ethan Coen in 1998 een personage dat de film zou overstijgen. Jeff Bridges, die toch al het imago had van relaxte blondgelokte hippiesurfer, speelt zijn mooiste rol als een opgewekte nietsnut. Hij drinkt White Russians en zit eindeloos met zijn beste vrienden langs de bowlingbaan te ouwehoeren. Niemand zit hij in de weg. Totdat hij wordt aangezien voor een miljonair met dezelfde naam: Lebowski.", "In de filmgeschiedenis tref je weinig personages aan die in de eerste versnelling zullen reageren wanneer onderwereldfiguren het huis binnendringen en op het kleed gaan staan pissen. The Dude wel: \u2018Hey, m\u00e1n\u2019, roept hij. Dat zal hij nog zo\u2019n 150 keer doen, terwijl het f-woord twee keer zo vaak valt.", "Cultstatus", "Tussen alle herhaalwoorden door schreven de Coens een uitzinnig \u00adscenario met geestige dialogen waar ook acteurs als John Goodman als hoekige Vietnamveteraan, en Philip Seymour Hoffman als assistent van de miljonair, mee glori\u00ebren.", "Toch is de film van The Dude, een langharige man met rommelig shirt, gebreid vest en watersandalen, die maar niet snapt hoe hij in een kluwen van ontvoerders, pornografen en nihilisten is terechtgekomen. Hij wil gewoon zijn kleed terug. Heeft deze hartveroverende pacifist al twee decennia een cultstatus, laten we juist in deze tijd van mondiale korzeligheid allemaal een voorbeeld nemen aan The Dude.", "Te zien op Netflix"], "authors": ["Remke De Lange"], "keywords": ["zijn", "van", "mondiale", "voorbeeld", "en", "nemen", "een", "met", "tijd", "korzeligheid", "dude", "als", "hij", "het", "deze", "laten", "die"], "pubDate": "2020-12-24T00:00:10Z", "publicationId": "b66cd8e4-4294-3571-bcd7-e490527f1a48"}