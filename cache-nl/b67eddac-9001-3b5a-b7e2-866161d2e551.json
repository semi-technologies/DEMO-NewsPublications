{"id": "b67eddac-9001-3b5a-b7e2-866161d2e551", "title": "De voetbalcrisis, is die wel voorbij?", "url": "https://trouw.nl/sport/de-voetbalcrisis-is-die-wel-voorbij~badd2303/", "summary": "Het suggereert dat het nu even niet lukt, maar dat ze beter kunnen.\nOok daar zit iets verzachtends in: de suggestie dat ze meer kunnen \u2018brengen\u2019, dat ze beter kunnen, maar dat het nu even niet lukte.\nOranje miste het EK 2016 en het WK 2018, dat waren overduidelijk de crisisjaren.\nkritiek op, maar iets van een consensus leek er wel te zijn: ons voetbal moest wat weerbaarder worden, steviger, competitiever.\nAjax koopt spelertjes die in het begin aardig ogen, maar van wie weldra blijkt dat ze zo heel veel beter niet kunnen.", "paragraphs": ["Ajax, op uit te tekenen en voorspelbare wijze uitgeschakeld in de Champions League, zit weer in zijn decemberdip. Althans, dat lees en hoor je dan. Spelers en trainer zullen er graag in willen geloven. Het suggereert dat het nu even niet lukt, maar dat ze beter kunnen.", "Ik denk niet dat Ajax in een decemberdip zit, zoals ik dat vorig jaar rond deze tijd ook niet dacht toen Ajax op niet voor niets uit te tekenen en voorspelbare wijze werd uitgeschakeld in de Champions League. Dat bleek ook wel: na de decembernederlaag tegen Valencia (0-1, zoals woensdag weer tegen Atalanta) werd Ajax er in \u00adfebruari in de eerste de beste ronde in de Europa League uitgekieperd door een club als Getafe.", "Wat je ook leest en hoort: de aanvallers hebben te weinig gebracht. Typisch voetbaljournalistiek jargon. Ook daar zit iets verzachtends in: de suggestie dat ze meer kunnen \u2018brengen\u2019, dat ze beter kunnen, maar dat het nu even niet lukte. Het wordt gebruikt om de relatie met de jongens in stand te houden: die lezen en horen dat natuurlijk liever dan dat ze voor het niveau waarop ze speelden toch niet goed en krachtig genoeg zijn.", "AZ en het bar slechte Feyenoord vlogen er een dag \u00adlater uit. \u201cWe hebben veel te bespreken\u201d, zei Jan Joost van Gangelen bij Fox tegen zijn beklagenswaardige analisten Ronald de Boer en Kenneth Perez, maar wat ze ook allemaal zeiden, het woord crisis viel niet.", "Goed, dat is misschien ook net iets te veel gevraagd voor de zender van de eredivisie, die in \u00e9\u00e9n moeite door met het gebruikelijke aplomb moest adverteren dat we er dit weekeinde naar Ajax-PEC en VVV-Feyenoord kunnen kijken. En daarbij: die crisis was toch voorbij?", "Ons voetbal moest weerbaarder worden, steviger, competitiever", "Laten we even snel door onze recente voetbalgeschiedenis lopen. Oranje miste het EK 2016 en het WK 2018, dat waren overduidelijk de crisisjaren. Er werd een congres belegd, daarna door de KNVB een rapport opgesteld. Daar was uiteraard (Nederland!) kritiek op, maar iets van een consensus leek er wel te zijn: ons voetbal moest wat weerbaarder worden, steviger, competitiever.", "Oranje werd weer wat beter en Ajax haalde de halve finale van de Champions League. Het eerste, gebaseerd vooral op de ontwikkeling van al rijpe spelers als Van Dijk en Wijnaldum, kon moeilijk aan een ingrijpende verandering van voetbalbeleid en -inzicht worden toegeschreven. Het tweede was toen al als een incident in te schatten. Maar wie hoorde je nog over de crisis? Zo snel kan het gaan in het voetbal, toch?", "Wie in beide gevallen door de toevallige bundeling van talent heen keek, zag geen wezenlijke verandering \u2013 en ik zie die nog steeds niet. Ajax koopt spelertjes die in het begin aardig ogen, maar van wie weldra blijkt dat ze zo heel veel beter niet kunnen. Ajax bewapent zich maar niet met een stevige verdedigende middenvelder \u2013 het slag waar je niet zonder kunt, dat je structurele niveau bepaalt, waarbij het dan minder zwaar weegt dat de aanvallers het ene jaar onvermijdelijk eens minder goed zijn dan het andere.", "Ook PSV kan op elk moment zomaar in elkaar donderen", "Is dit te zwaar? Is de crisis wel voorbij? We hebben de twee beste ploegen van het land, Ajax en PSV, nog in de Europa League, het niveau van Nederland \u2013 op papier is dat zo gek niet. Met de kanttekening dat je ook bij het volledig door zijn Duitse trainer Schmidt hervormde PSV weinig ziet van de wezenlijke verandering die een crisis vraagt. Anders gezegd: ook PSV kan, het gebeurde al vaker, op elk moment nog zomaar in elkaar donderen.", "Ik zie nog te veel van de crisis. Wie in een dip gelooft, misleidt zichzelf \u2013 de aloude kwaal in het Nederlandse voetbal, de kwaal die tot de crisis leidde.", "Henk Hoijtink bespreekt in zijn columns de voetbalwereld. Lees ze hier terug."], "authors": ["Redactie Trouw"], "keywords": ["van", "voorbij", "en", "een", "ze", "voetbalcrisis", "te", "ook", "het", "ajax", "niet", "dat", "wel", "die"], "pubDate": "2020-12-12T06:54:00Z", "publicationId": "b66cd8e4-4294-3571-bcd7-e490527f1a48"}