{"id": "c2fbc5db-13cb-3cbc-9c24-13d1bc6f9b9a", "title": "\u2018Ik word heel gelukkig van tuinieren\u2019", "url": "https://volkskrant.nl/mensen/ik-word-heel-gelukkig-van-tuinieren~b1252f79/", "summary": "FilmMidsommar van Ari Aster\u2018De film begint met een van de meeste ingrijpende openingen die ik ooit heb gezien: hoofdpersoon Dani verliest in \u00e9\u00e9n nacht haar familie doordat haar zus zichzelf en haar ouders van het leven berooft.\nEtenBakplaat uit The Little Green Kitchen\u2018Ik ben nooit een fervent koker geweest, maar sinds ik voor een kind moet koken heb ik The Little Green Kitchen, een kookboek van een Scandinavisch koppel.\nHet is een waanzinnig verhaal over een niet echt aardige vrouw die een van de rijkste vrouwen van de republiek wordt.\nTimmerije opent zo een nieuwe wereld: iedereen kent Michiel de Ruyter en Jan Pieterszoon Coen, maar van de vrouwen van toen hebben we geen idee.\u2019BezigheidTuinieren\u2018Ik word heel gelukkig van tuinieren.\nAls je er dan eentje eet, proef je echt iets anders dan wanneer je een tomaat koopt bij de Albert Heijn.\u2019", "paragraphs": ["Het Magazine ploft ieder weekend ook op de mat bij bekendere Nederlanders. We vroegen er vijf om uw Weekendgids te zijn, onder wie Anna Drijver.", "Even borstkloppen: Volkskrant Magazine is het favoriete leesvoer van actrice en schrijver Anna Drijver (37) op de zaterdagochtend. \u2018Af en toe denk ik: dit is helemaal voor mij gemaakt!\u2019, zegt ze. \u2018Waarschijnlijk omdat zoveel journalisten uit mijn bouwjaar dit Magazine maken.\u2019 Wat haar verder zoal kan bekoren deelt ze hier.", "Film", "Midsommar van Ari Aster", "\u2018De film begint met een van de meeste ingrijpende openingen die ik ooit heb gezien: hoofdpersoon Dani verliest in \u00e9\u00e9n nacht haar familie doordat haar zus zichzelf en haar ouders van het leven berooft. Daarna zijn jij en de hoofdpersoon zo geladen met verdriet dat gedurende de film de angst voor meer verdriet blijft sluimeren. Gek en nieuw aan deze film: het is horror bij daglicht. Het verhaal gaat van kwaad tot erger, maar toch voelde ik me na het kijken vrij en licht. Ik leerde van deze film dat je niet bang hoeft te zijn voor pijn en verdriet.\u2019", "Het duizendste Volkskrant Magazine is verschenen. Scroll, swipe en klik door die 1000 magazines en zie hoe vaak er een VVD\u2019er op de cover stond. Hoe vaak een hond. Op welke covers we kozen voor naakt, welke fotograaf hofleverancier was en hoeveel Anton Corbijn er afleverde.", "Eten", "Bakplaat uit The Little Green Kitchen", "\u2018Ik ben nooit een fervent koker geweest, maar sinds ik voor een kind moet koken heb ik The Little Green Kitchen, een kookboek van een Scandinavisch koppel. De gerechten zijn bijna allemaal vegetarisch of veganistisch, en mijn kind vindt het nog lekker ook. Laatst maakte ik een bakplaat met zoete aardappel, tofu, rijst en pinda. Je legt een gesneden ui, zoete aardappel, tofu, rijst, bonen en sperzieboontjes op een diepe bakplaat, overgiet die met saus van kokosmelk, tomatenpuree, drie eetlepels pindakaas, gember, knoflook en bouillon. Dat zet je een uur in de oven. Je leukt het op met een blaadje spinazie, limoen of een klodder yoghurt. Zalig.\u2019", "Vakantie", "(De Bi\u00ebnnale van) Veneti\u00eb", "Beeld Getty Images", "\u2018Ik heb Veneti\u00eb al tig keer gezien, maar ik vind het echt de mooiste plek om te zijn. \u2019s Avonds is het doodstil. Mensen denken dat het er de hele dag druk is, maar het is ook gewoon een stadje met uitgestorven straten. De Bi\u00ebnnale heeft een geweldige kunstcollectie: zaal na zaal alleen maar moderne kunst van over de hele wereld.\u2019", "Boek", "De mannen van Maria van Anneloes Timmerije", "\u2018Het verhaal begint met Maria die in 1625 als meisje van 16 naar Batavia wordt gestuurd. Er zijn daar alleen maar mannen. Daarom worden er ongehuwde meisjes heen verscheept om kinderen te baren. Het is een waanzinnig verhaal over een niet echt aardige vrouw die een van de rijkste vrouwen van de republiek wordt. Ze is heel zelfstandig: ze zet eigenhandig een diamanthandel op. Timmerije opent zo een nieuwe wereld: iedereen kent Michiel de Ruyter en Jan Pieterszoon Coen, maar van de vrouwen van toen hebben we geen idee.\u2019", "Bezigheid", "Tuinieren", "\u2018Ik word heel gelukkig van tuinieren. Ik eet nu appels en courgettes uit eigen tuin. Een plant geeft vreugde als je ervan kunt eten. Je begint met een tomatenplant en ziet wat het kost om zo\u2019n tomaatje te laten groeien. Als je er dan eentje eet, proef je echt iets anders dan wanneer je een tomaat koopt bij de Albert Heijn.\u2019"], "authors": ["Anne Oevermans"], "keywords": ["van", "gelukkig", "het", "op", "maar", "met", "word", "ik", "heel", "een", "je", "en", "tuinieren", "er"], "pubDate": "2020-11-05T15:00:00+01:00", "publicationId": "1a359314-37ee-33a8-8de7-301d3eb2ed28"}