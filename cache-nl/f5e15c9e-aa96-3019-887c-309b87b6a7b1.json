{"id": "f5e15c9e-aa96-3019-887c-309b87b6a7b1", "title": "De Volkskeuken: gewokte groenten in pittige bouillon", "url": "https://volkskrant.nl/nieuws-achtergrond/de-volkskeuken-gewokte-groenten-in-pittige-bouillon~b779985d/", "summary": "Beeld Marie Louise SchipperAan lunches deden we niet en het vieruurtje was doorgaans vloeibaar.\nDeze soep is op het moment favoriet, je maakt hem in een handomdraai en je krijgt ook nog voldoende groenten binnen.\nVerwarm de bouillon en breng op smaak met wat kokosmelk, wat citroensap, wat vissaus en eventueel nog wat pepers.\nWok de gemengde groenten (grote supermarkten verkopen voorgesneden groenten met daarop de tekst \u2018Japans\u2019, \u2018Cambodjaans\u2019 of \u2018Thais\u2019), in een scheut neutrale olie in een paar minuten lekker glanzend.\nDoe dan de groenten in een kom en giet de gloeiend hete bouillon eroverheen.", "paragraphs": ["Beeld Marie Louise Schipper", "Aan lunches deden we niet en het vieruurtje was doorgaans vloeibaar. De beste idee\u00ebn ontstaan in de kroeg, zei de hoofdredacteur van De Groene Amsterdammer altijd. Ik heb Martin van Amerongen nooit zien eten, maar hij nam wel bedachtzame trekjes van zijn sigaar.", "Bij dit opinieweekblad begon ik mijn loopbaan. Vervolgens trok ik naar andere werkpaleizen. Met iedere nieuwe werkgever kreeg ik nieuwe collega\u2019s \u00e9n nieuwe lunches. De mannen met wie ik het langst heb gewerkt, stelden klokke twaalf altijd dezelfde vraag. Dan ging het niet over de toestand in de wereld, maar wat er in de kantine op de warmtebrug zou liggen.", "Kroketten, frikandellen of bamischijven? Een gehaktballetje misschien? Dit waren jonge kerels die bijna allemaal op een racefiets naar het werk gingen, want met 25 kilometer in de benen was het goed snacken en na werktijd wachtte niet de kroeg maar de cr\u00e8che.", "Sinds corona is onlinevergaderen mijn hobby. Zo kom je nog eens bij de mensen thuis, zie je ineens een onverwachte huisgenoot, een kat of een kind in beeld. Nee, die warmtebrug is tegenwoordig heel ver weg. Mijn lunches maak ik lekker zelf. Deze soep is op het moment favoriet, je maakt hem in een handomdraai en je krijgt ook nog voldoende groenten binnen.", "INGREDI\u00cbNTEN \u00bd liter (kippen)bouillon (of meer) flinke scheut kokosmelk scheut citroensap scheutje vissaus scheut neutrale olie 400 g gemengde groenten (ik nam \u2018Cambodjaans\u2019) snuf laos, gemberpoeder, citroengraspoeder en wat sambal scheutje sojasaus light (ik nam Kikkoman light, die is niet zo zout) wat korianderblaadjes ter garnering 2 eetl. geroosterde uitjes eventueel: wat kippenvlees of omeletreepjes", "Koop een viersterrenkip en bereid hem met veel citroen en oosterse kruiderij. Daags erna kun je de botten en aanhangend vocht gebruiken om een fijne bouillon van te trekken. Die vormt de basis voor dit gerecht.", "Verwarm de bouillon en breng op smaak met wat kokosmelk, wat citroensap, wat vissaus en eventueel nog wat pepers.", "Wok de gemengde groenten (grote supermarkten verkopen voorgesneden groenten met daarop de tekst \u2018Japans\u2019, \u2018Cambodjaans\u2019 of \u2018Thais\u2019), in een scheut neutrale olie in een paar minuten lekker glanzend.", "Maak vooraf een mengseltje van de laos, het gemberpoeder, het citroengraspoeder en de sambal. Giet er wat sojasaus bij, roer en doe bij de groenten. Wok nog even goed.", "Doe dan de groenten in een kom en giet de gloeiend hete bouillon eroverheen. Een stukje kip van gister of een omeletreepje smaakt er lekker bij. Garneer met geroosterde uitjes en wat korianderblad. Drink er een glas bier bij. Geen hond die het ziet."], "authors": ["Marie Louise Schipper"], "keywords": ["van", "wat", "het", "pittige", "met", "die", "bouillon", "groenten", "ik", "een", "je", "volkskeuken", "en", "gewokte"], "pubDate": "2020-10-07T16:13:00+02:00", "publicationId": "1a359314-37ee-33a8-8de7-301d3eb2ed28"}