{"id": "1a255696-eaa1-3eb0-add1-6c35d7ad0d8c", "title": "Chinese ondernemer Jack Ma is niet verdwenen, hij wordt \u2018gedisciplineerd\u2019 door de Partij", "url": "https://volkskrant.nl/nieuws-achtergrond/chinese-ondernemer-jack-ma-is-niet-verdwenen-hij-wordt-gedisciplineerd-door-de-partij~b6bf93a8/", "summary": "Jack Ma Beeld REUTERSOver de verdwijning van China\u2019s bekendste internetondernemer gaan de wildste geruchten, maar Jack Ma is niet gevlucht.\nDe rockster van de Chinese e-commerce is overkomen wat elk in ongenade gevallen partijlid gebeurt: Ma \u2018omhelst \u2018supervisie\u2019 op een niet nader bekendgemaakte locatie\u2019.\nHet woord \u2018tijdperk\u2019 alleen al: dat wordt exclusief gebruikt voor het Nieuwe Tijdperk dat de Chinese president Xi Jinping in 2019 afkondigde.\nMa wordt nu van zijn voetstuk geduwd als uitgesproken symbool van die consumptiecultuur \u2013 hij zag de verandering niet op tijd.\nMaar misschien kan Jack Ma zijn huid redden, meent de Amerikaanse zakenkrant Wall Street Journal.", "paragraphs": ["Jack Ma Beeld REUTERS", "Over de verdwijning van China\u2019s bekendste internetondernemer gaan de wildste geruchten, maar Jack Ma is niet gevlucht. Hij is niet stiekem met een priv\u00e9-jet naar Singapore gevlogen. De rockster van de Chinese e-commerce is overkomen wat elk in ongenade gevallen partijlid gebeurt: Ma \u2018omhelst \u2018supervisie\u2019 op een niet nader bekendgemaakte locatie\u2019.", "Dit maakte de Hongkongse krant Asia Financial Times woensdag op uit Chinese staatsmedia. Die staan bol van de verbale agressie tegen Ma Yun, de Chinese naam van de voormalige Alibaba-topman. \u2018Supervisie omhelzen\u2019 betekent niet dat Ma zich uit eigen beweging eventjes gedeisd houdt. De term heeft net zo\u2019n omineuze lading als \u2018therapie vakantiestijl\u2019 en andere vriendelijke bewoordingen voor uiteenlopende vormen van informele detentie \u2013 in hotels, gevangenissen, partijkantoortjes of de eigen woning \u2013 waarmee de Communistische Partij zijn leden \u2018disciplineert\u2019.", "Ma\u2019s vrije val begon in oktober met een aanvaring met financi\u00eble autoriteiten. E\u00e9n van zijn bedrijven, Ant, biedt leningen en andere financi\u00eble diensten, maar legt de risico\u2019s hiervan bij de banken. Ondanks beloftes van Ant dit te veranderen, lijkt het toch einde verhaal voor Ma. Hij heeft onderschat hoezeer de Chinese president Xi Jinping de controle op priv\u00e9-ondernemers verstevigt ten gunste van de staatssector.", "\u2018Geen Jack Ma-tijdperk\u2019", "\u2018Er is geen zogeheten Jack Ma-tijdperk, alleen een tijdperk waarin een Jack Ma bestond.\u2019 Met die koele woorden zwaaide partijspreekbuis Het Volksdagblad in september 2019 Ma uit als ceo van internetgigant Alibaba. Dit artikel wordt nu rondgepompt op Chinese sociale media en dat is geen goed teken. Het woord \u2018tijdperk\u2019 alleen al: dat wordt exclusief gebruikt voor het Nieuwe Tijdperk dat de Chinese president Xi Jinping in 2019 afkondigde.", "Ma en andere tech-ondernemers zijn groot geworden door de enorme economische groei onder Xi\u2019s voorgangers die zakenlieden volop ruimte gaven. Zeker tech-ondernemers verkregen meer aanzien dan pop-idolen. Met een bloeiende online-economie, gestut door leningen en andere financi\u00eble producten waarin Ma grossierde, werd China\u2019s verslaving aan snelle consumptie een feit.", "Financi\u00eble risico\u2019s werden genegeerd, evenals corruptie, wetteloosheid en milieuvervuiling. Xi is beducht op deze ondermijning van de legitimiteit van de communistische partij, en neemt de ene na de andere maatregel om het overwicht van partij en staat op de priv\u00e9-sector te garanderen. Ma wordt nu van zijn voetstuk geduwd als uitgesproken symbool van die consumptiecultuur \u2013 hij zag de verandering niet op tijd. Misschien omdat hij werd verblind door de schijnwerpers \u2013 in China biedt bescheidenheid soms enige politieke bescherming.", "\u2018Kwaadaardige bloedzuiger\u2019", "Ma, met een geschat persoonlijk vermogen van 60 miljard dollar, is vergeten welke hand hem voedt, aldus een recent hoofdartikel in het Volksdagblad. \u2018Als je (\u2026) gebruik maakt van de beleidsvoordelen, gegeven door de staat, om zaken te doen die niet bevorderlijk zijn voor economische ontwikkeling en die ongunstig zijn voor gewone mensen (\u2026), dan oogst je daarvan de gevolgen.\u2019", "Venijn vervangt het applaus voor Ma, die nu wordt verketterd als een \u2018kwaadaardige bloedzuiger\u2019. Advertenties voor Ma\u2019s leenproducten, waarmee arme arbeidsmigranten zich in de schulden te storten, worden als \u2018schurkerig\u2019 gehekeld. Hij is geschrapt als jurylid uit zijn eigen filantropische talentenshow voor Afrikaans ondernemerstalent. Dit soort vitriool is gebruikelijk als Chinese hoogvliegers verdwijnen onder de \u2018mantel van supervisie\u2019. Sommige \u2018bloedzuigers\u2019, zoals de belasting ontduikende actrice Fan Bingbing, kwamen \u2018gedisciplineerd\u2019 terug op hun werk. Verzekeringstopman Wu Xiaohui en vastgoedtycoon Ren Zhiqiang kregen achttien jaar celstraf. Een enkeling blijft spoorloos, zoals financieel magnaat Xiao Jianhua, die bijna vier jaar geleden verdween.", "Maar misschien kan Jack Ma zijn huid redden, meent de Amerikaanse zakenkrant Wall Street Journal. De staat aast namelijk op data die Ma\u2019s bedrijven hebben verzameld sinds de oprichting van Alibaba in 1999 over het koop- en leengedrag van honderden miljoenen Chinezen. De Centrale Bank heeft die data nodig voor een beoordelingssysteem voor de kredietwaardigheid van bedrijven en particulieren.", "Die informatie is ook noodzakelijk voor uitgebreidere vormen van digitaal toezicht op de bevolking. Ant doet daar in beperkte mate aan mee, maar weigert alle data zomaar weg te geven. Door dat machtige informatie-monopolie op te geven, kan Ma de partij wellicht overtuigen dat hij voorgoed is getemd."], "authors": ["Marije Vlaskamp"], "keywords": ["wordt", "ma", "zijn", "gedisciplineerd", "jack", "die", "verdwenen", "van", "ondernemer", "en", "een", "door", "voor", "partij", "niet", "op", "het", "hij", "als"], "pubDate": "2021-01-06T20:40:02Z", "publicationId": "1a359314-37ee-33a8-8de7-301d3eb2ed28"}