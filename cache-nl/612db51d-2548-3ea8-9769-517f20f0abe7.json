{"id": "612db51d-2548-3ea8-9769-517f20f0abe7", "title": "Opnieuw 10 jaar celstraf ge\u00ebist tegen moeder van Sharleyne (8)", "url": "https://nos.nl/artikel/2360048-opnieuw-10-jaar-celstraf-geeist-tegen-moeder-van-sharleyne-8.html", "summary": "Wat er met het meisje was gebeurd (of ze was gesprongen, gevallen of geduwd) was volgens het OM niet te achterhalen.\nHet gerechtshof was het met de vader eens dat er voldoende aanleiding was om de moeder toch te vervolgen.\nHet OM baseerde zich op een andere forensisch arts, die wel constateerde dat het letsel van het meisje duidt op verwurging.\nVerklaring bovenbuurman betrouwbaarBij de eis in hoger beroep voelt het OM zich gesterkt door een verklaring van een bovenbuurman van H\u00e9l\u00e8ne J.\nDe zaak gaat volgende week maandag verder met het pleidooi van de raadsman van verdachte H\u00e9l\u00e8ne J.", "paragraphs": ["Na de dodelijke val werd de moeder van Sharleyne aangehouden, maar het Openbaar Ministerie liet haar na enkele dagen gaan. Wat er met het meisje was gebeurd (of ze was gesprongen, gevallen of geduwd) was volgens het OM niet te achterhalen.", "Sharleynes vader was het daar niet mee eens. Hij schakelde zelf deskundigen in om te achterhalen wat er met zijn dochter is gebeurd. Het gerechtshof was het met de vader eens dat er voldoende aanleiding was om de moeder toch te vervolgen.", "Het Openbaar Ministerie had in de zaak vervolgens tien jaar cel en een schadevergoeding ge\u00ebist. Maar de rechter sprak de vrouw in de zomer van 2018 vrij, omdat doodslag niet bewezen kon worden.", "'Verwurging niet waarschijnlijk'", "De afgelopen dagen werd de zaak opnieuw behandeld bij het hof in Leeuwarden. Daar kwam onder meer de Britse forensisch deskundige Paul Johnson aan het woord, meldde RTV Drenthe. Hij zei dat de blauwe plekken op het lichaam van Sharleyne verklaard konden worden doordat ze naar beneden is gevallen. Dat ze eerst is gewurgd, achtte hij minder waarschijnlijk.", "Twee forensisch pathologen van het NFI concludeerden ook al dat de verwondingen van Sharleyne, onder meer kleine bloedingen in haar ogen, niet door een misdrijf hoeven te zijn veroorzaakt. \"Het zou kunnen, maar er zijn meerdere oorzaken mogelijk\", zei een van de NFI-pathologen.", "Het OM baseerde zich op een andere forensisch arts, die wel constateerde dat het letsel van het meisje duidt op verwurging.", "Verklaring bovenbuurman betrouwbaar", "Bij de eis in hoger beroep voelt het OM zich gesterkt door een verklaring van een bovenbuurman van H\u00e9l\u00e8ne J. Die wist zich te herinneren dat hij in de nacht van Sharleynes val een gesprek van zo'n twintig minuten tussen het meisje en haar moeder heeft gehoord en daarna een harde bons. Niet veel later hoorde hij getik bij de reling en iets wat naar beneden werd gegooid. Hij dacht aan een vuilniszak.", "Een geheugendeskundige stelt dat die verklaring, ook al is hij pas twee jaar na de val afgelegd, \"aanzienlijk betrouwbaar\" is. Ook dat is volgens het OM belangrijk voor het bewijs.", "De zaak gaat volgende week maandag verder met het pleidooi van de raadsman van verdachte H\u00e9l\u00e8ne J."], "authors": [], "keywords": ["celstraf", "van", "moeder", "het", "hij", "met", "een", "niet", "dat", "om", "jaar", "sharleyne", "te", "er", "ge\u00ebist", "opnieuw", "tegen"], "pubDate": null, "publicationId": "88173a0d-96a0-3f0e-a203-5a13f8839a59"}