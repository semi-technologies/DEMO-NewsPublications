{"id": "c5c16917-d580-368f-9495-bfe40f4af1b4", "title": "Europese landen beginnen vanaf 27 december met vaccinaties", "url": "https://volkskrant.nl/nieuws-achtergrond/europese-landen-beginnen-vanaf-27-december-met-vaccinaties~b31e818b/", "summary": "\u2018Op 27, 28 en 29 december beginnen de vaccinaties in de EU.\u2019 Ze zei echter niet om welke lidstaten het dan gaat.\nDuitsland had tot nu toe als een van de weinige landen in Europa laten weten dat het bij een positief besluit van de EMA direct na de Kerst zou beginnen met vaccineren.\nLaten we dus snel beginnen met de vaccinatie samen, als 27 lidstaten, op dezelfde dag.\nSpanje is een van de vele EU-lidstaten die pas in januari beginnen met de eerste vaccinaties.\nDe Spaanse minister van Volksgezondheid Salvador Illa zei maandag dat de eerste vaccinaties op 4 of 5 januari kunnen plaatsvinden.", "paragraphs": ["De vaccinatielocatie in Frankfurt. Beeld REUTERS", "\u2018Dit is het moment van Europa\u2019, zo maakte voorzitter Ursula von der Leyen van de Europese Commissie het vaccinatiebesluit donderdag bekend. \u2018Op 27, 28 en 29 december beginnen de vaccinaties in de EU.\u2019 Ze zei echter niet om welke lidstaten het dan gaat.", "Duitsland had tot nu toe als een van de weinige landen in Europa laten weten dat het bij een positief besluit van de EMA direct na de Kerst zou beginnen met vaccineren. De meeste andere Europese landen, zoals Nederland, hadden echter tot op heden gepland op januari.", "In een reactie aan persbureau ANP zei het ministerie van Volksgezondheid dat het nog niet kon zeggen of Nederland de vaccinatiestart van eind december ook aanhoudt. In sommige landen gaat het vaccinatieprogramma eind december vooral op een symbolische manier van start. In Itali\u00eb gebeurt dat bijvoorbeeld, waarna het in januari wordt opgevoerd, zei de verantwoordelijke Italiaanse topfunctionaris Domenico Arcuri in een interview met de krant Corriere della Sera.", "Von der Leyen maakte zich er de afgelopen dagen sterk voor dat alle 27 EU-lidstaten \u00e9\u00e9n lijn zouden trekken en het liefst op dezelfde dag zouden beginnen met het vaccineren van hun bevolking.", "De EU-baas deed woensdag nog een klemmende oproep tot eenheid. \u2018Om een \u200b\u200beinde te maken aan de pandemie moeten we tot 70 procent van de bevolking vaccineren\u2019, twitterde Von der Leyen. \u2018Dit is een enorme taak. Laten we dus snel beginnen met de vaccinatie samen, als 27 lidstaten, op dezelfde dag. Omdat we verenigd zijn door de pandemie, zullen we er samen en verenigd uitkomen.\u2019", "Haast in Duitsland", "Maar voor Duitsland stond het al vast dat nog in de laatste dagen van december de vaccinaties zouden beginnen. De Duitse minister van Volksgezondheid Jens Spahn bevestigde donderdag, nog voor Von der Leyen met haar bekendmaking kwam, dat Berlijn op 27 december zou beginnen. Eerder zei het stadsbestuur van Berlijn dat op die dag de eerste prikken zullen worden gegeven. Voorrang krijgen onder andere bewoners van verzorgingshuizen.", "Als de Duitsers de vaccinaties op het Europese vasteland aftrappen, worden ze het vierde land, na Groot-Brittanni\u00eb, de VS en Canada, dat het vaccin van Pfizer en het Duitse bedrijf BioNTech inzet in de strijd tegen de pandemie. Spahn, die donderdag overlegde met bondskanselier Merkel en bestuurders van BioNTech over de vaccinaties, ergerde zich de afgelopen weken samen met andere politici in Duitsland aan de trage besluitvorming in Europa.", "Duitsland heeft haast omdat de laatste tijd niet alleen het aantal besmettingen maar ook het coronadodental fors oploopt. Hoogstwaarschijnlijk volgt Frankrijk snel het Duitse voorbeeld. De Franse premier Jean Castex zei woensdag in het parlement dat wellicht in de laatste week de eerste Fransen zullen worden inge\u00ebnt. Parijs verwacht tegen 30 december de eerste Pfizer-vaccins, zo\u2019n 1,2 miljoen stuks.", "De Fransen willen in januari en februari rond de miljoen ouderen in verzorgingshuizen en zorgmedewerkers inenten. Tussen maart en juni moeten zo\u2019n vijftien miljoen bewoners volgen uit diverse leeftijdsgroepen. Spanje is een van de vele EU-lidstaten die pas in januari beginnen met de eerste vaccinaties. De Spaanse minister van Volksgezondheid Salvador Illa zei maandag dat de eerste vaccinaties op 4 of 5 januari kunnen plaatsvinden."], "authors": [], "keywords": ["van", "dat", "landen", "27", "het", "en", "een", "europese", "zei", "vanaf", "beginnen", "vaccinaties", "op", "met"], "pubDate": "2020-12-17T13:12:00Z", "publicationId": "1a359314-37ee-33a8-8de7-301d3eb2ed28"}