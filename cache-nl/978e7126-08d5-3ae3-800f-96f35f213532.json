{"id": "978e7126-08d5-3ae3-800f-96f35f213532", "title": "Waarom Tagliafico heeft bijgetekend bij Ajax", "url": "https://www.parool.nl/sport/waarom-tagliafico-heeft-bijgetekend-bij-ajax~b0dd4025/", "summary": "Beeld BSR AgencyNicol\u00e1s Tagliafico sprak meermaals zijn wens uit om te vertrekken bij Ajax.\nDe afgelopen week zijn de laatste plooien gladgestreken, waardoor Tagliafico slechts een handtekening verwijderd is van zijn tweede contract bij Ajax, nadat hij in 2018 werd overgenomen van het Argentijnse Independiente.\nDat is omdat Ajax de laatste jaren heel goed in de smiezen heeft gekregen hoe een teleurstellende transferperiode voor een speler kan worden omgezet in een win-win-situatie.\nDoor Tagliafico onder verbeterde voorwaarden met een jaar te laten verlengen, hoeft Ajax de vraagprijs over een jaar niet te halveren.\nZonder de financi\u00eble waardering die Ajax zich inmiddels \u2013 ook door zulke constructies en uiteindelijke toptransfers \u2013 kan permitteren, tekent een speler niet snel bij.", "paragraphs": ["Nicol\u00e1s Tagliafico. Beeld BSR Agency", "Nicol\u00e1s Tagliafico sprak meermaals zijn wens uit om te vertrekken bij Ajax. Waarom is dat niet gebeurd?", "Tagliafico had zijn verlangen om zijn plafond in de zomer van 2020 op te zoeken nog niet uitgesproken, of de hele wereld werd platgelegd door het coronavirus. De uitbraak zorgde ervoor dat veel clubs \u2013 noodgedwongen \u2013 de hand op de knip hielden en dat sprak niet bepaald in het voordeel van de ambitieuze Argentijn.", "Was er dan helemaal geen interesse? Zeker wel, zo had Tagliafico naar Bayer Leverkusen gekund, de club van voormalig Ajaxtrainer Peter Bosz. Dat zag de speler alleen niet zitten. En verder stond zijn naam vooral op de schaduwlijstjes van Engelse clubs. Maar toen Chelsea de linkerverdediger bij Leicester City losweekte (Ben Chilwell, red.), haalde die club de Belg Timothy Castagne van Atalanta Bergamo als opvolger.", "Zo werd gedurende de transferperiode in het kamp Tagliafico duidelijk dat de crisis een droomtransfer in de weg stond. Speler en zaakwaarnemer Ricardo Schlieper besloten niet te forceren en de zoektocht naar de juiste club naar 2021 te tillen, in de hoop dat er dan alsnog een grootmacht bereid is de knip te trekken voor de geroutineerde international.", "En hoe gaat het dan verder?", "In dit geval ondernam voetbaldirecteur Marc Overmars in een eerder stadium al pogingen om het contract van Tagliafico open te breken. Omdat de linksback zijn zinnen had gezet op een transfer, hield de agent in eerste instantie de boot af. Aan het eind van de transferperiode gingen club en speler alsnog met elkaar in gesprek.", "De nieuwe deal kreeg rond oktober gestalte, toen Schlieper naar Nederland vloog om nog voor de vakantie van Overmars elkaars voorwaarden uit te horen. Toen al bleek een nieuw contract, die de voorbije weken steeds meer vorm kreeg, een kwestie van tijd. De afgelopen week zijn de laatste plooien gladgestreken, waardoor Tagliafico slechts een handtekening verwijderd is van zijn tweede contract bij Ajax, nadat hij in 2018 werd overgenomen van het Argentijnse Independiente.", "Leuk en aardig, maar als Tagliafico naar een Europese topclub wil, waarom tekent hij dan bij?", "Dat is omdat Ajax de laatste jaren heel goed in de smiezen heeft gekregen hoe een teleurstellende transferperiode voor een speler kan worden omgezet in een win-win-situatie. Onderneemt de club geen actie, dan staat Tagliafico komende zomer nog slechts een jaar onder contract. Geen club die dan nog \u2013 pak \u2019m beet - 20 miljoen over heeft voor een 29-jarige speler die een jaar later uit zijn contract loopt.", "Door Tagliafico onder verbeterde voorwaarden met een jaar te laten verlengen, hoeft Ajax de vraagprijs over een jaar niet te halveren. De directie stelt de speler naast een (kleine) financi\u00eble compensatie bovendien coulance in het verschiet als de droomclub zich volgend jaar alsnog aandient.", "Zo betaalden contractverlengingen van Hakim Ziyech en Donny van de Beek zich afgelopen zomer ook uit.", "Draait het dan alleen om centen?", "Zonder de financi\u00eble waardering die Ajax zich inmiddels \u2013 ook door zulke constructies en uiteindelijke toptransfers \u2013 kan permitteren, tekent een speler niet snel bij. Maar andere belangrijke voorwaarden om spelers aan boord te houden die de club de voorbije jaren heeft bewerkstelligd, zijn het sportieve en persoonlijke geluk die loyale steunpilaren ervaren in Amsterdam.", "Naast het Champions League-podium en de grote kans op nationale prijzen voelt Ajax voor Tagliafico als thuis. \u201cHet draait allemaal om geld en politiek in de voetballerij. Maar bij Ajax is het heel rustig omdat ze een standaard proberen te cre\u00ebren waarin correct wordt gehandeld. Ze weten wat ze willen. Je voelt je nooit alleen. Je weet wat van je verwacht wordt als je bij de club komt. Dat is een veilige omgeving, net als een familie.\u201d", "Zijn vertrekwens blijft overeind en Tagliafico hoopt zich over ruim een half jaar alsnog aan een Europese grootmacht te binden, stelde hij ook al op de clubkanalen. \u201cDit jaar ben ik 28 jaar geworden. Daarom wil ik kijken of het mogelijk is om nog een stap te maken. Elke speler droomt ervan alles eruit te halen wat erin zit. Maar nu kan ik niet verder denken dan de doelen die ik hier bij Ajax wil bereiken.\u201d"], "authors": ["Johan Inan"], "keywords": ["bijgetekend", "van", "heeft", "waarom", "bij", "ajax", "speler", "het", "zijn", "tagliafico", "een", "niet", "te", "en", "om"], "pubDate": "2020-11-27T16:30:04+01:00", "publicationId": "a3002aeb-6d5a-3894-adcb-0212effbc567"}