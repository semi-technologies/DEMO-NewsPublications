{"id": "de82d1fa-eab0-3d28-b5dd-e8bb58e5c810", "title": "Akwasi beraadt zich op rol Omroep Zwart na intimideren journalist", "url": "https://www.parool.nl/kunst-media/akwasi-beraadt-zich-op-rol-omroep-zwart-na-intimideren-journalist~b1b86b1a/", "summary": "\u2018Mijn reactie na het misgelopen interview met de EO is niet goed te praten,\u2019 verklaart hij op sociale media.\nDe muzikant wist dat in het interview ook de Black Lives Matter-demonstratie aan bod zou komen op voorwaarde dat het niet \u2018tergend lang\u2019 zou zijn.\nZo kwam er geen antwoord op de vraag of hij de woorden over het \u2018trappen van zwarte piet\u2019 had voorbereid.\n\u201cWe wilden de journalistieke weg bewandelen.\u201dHet is nog onduidelijk of de gebeurtenissen rond het interview juridische gevolgen voor Akwasi zullen hebben.\nDe omroep in wording werd eind september gelanceerd voor meer diversiteit en kleur op de Nederlandse televisie.", "paragraphs": ["Beeld Hollandse Hoogte / ANP", "Akwasi liep vorige week boos weg bij een interview met het NPO Radio 1-programma Dit is de Dag. Hij dwong de makers om de gemaakte opnames te wissen en nam twee laptops mee.", "Dat was verkeerd, ziet Akwasi nu. \u2018Mijn reactie na het misgelopen interview met de EO is niet goed te praten,\u2019 verklaart hij op sociale media. \u2018Ik ga bij mezelf te rade hoe dit heeft kunnen gebeuren en wat mijn rol binnen Omroep Zwart zal zijn.\u2019 De rapper en dichter laat weten voorlopig verder te zullen zwijgen. Hij bood afgelopen week schriftelijk en mondeling al zijn excuses aan bij de makers van Dit is de Dag, aldus de EO.", "De muzikant wist dat in het interview ook de Black Lives Matter-demonstratie aan bod zou komen op voorwaarde dat het niet \u2018tergend lang\u2019 zou zijn. Toen het moment uiteindelijk werd besproken kapte Akwasi na enkele vragen over de speech het interview af en trok de stekkers uit de laptop van de technicus. Zo kwam er geen antwoord op de vraag of hij de woorden over het \u2018trappen van zwarte piet\u2019 had voorbereid.", "Geen aangifte", "De omroep zegt geen aangifte te doen. \u201cWat ons betreft is de zaak met het publiceren van ons verhaal nu afgerond,\u201d aldus een woordvoerder. \u201cWe wilden de journalistieke weg bewandelen.\u201d", "Het is nog onduidelijk of de gebeurtenissen rond het interview juridische gevolgen voor Akwasi zullen hebben. Hoewel omroep EO geen aangifte tegen de muzikant doet, kan het Openbaar Ministerie besluiten hem alsnog te vervolgen voor zijn opruiende speech van afgelopen zomer tijdens de Black Lives Matter-demonstratie in Amsterdam. Een woordvoerder van justitie laat vrijdagavond weten dat het nu nog te vroeg is om iets over de zaak te zeggen en of er vanuit het OM actie wordt ondernomen.", "Ook is nog niet duidelijk of Akwasi aan Omroep Zwart verbonden blijft. De omroep in wording werd eind september gelanceerd voor meer diversiteit en kleur op de Nederlandse televisie. Naast het behalen van 50.000 leden is er ook nog een compleet beleidsplan nodig, inclusief tien concrete tv- en radioformats."], "authors": ["Sebastiaan Quekel"], "keywords": ["interview", "zijn", "van", "het", "nog", "omroep", "intimideren", "rol", "en", "akwasi", "zwart", "op", "te", "beraadt", "journalist", "zich", "hij"], "pubDate": "2021-01-09T17:36:56Z", "publicationId": "a3002aeb-6d5a-3894-adcb-0212effbc567"}