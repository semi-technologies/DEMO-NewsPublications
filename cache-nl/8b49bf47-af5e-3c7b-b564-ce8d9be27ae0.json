{"id": "8b49bf47-af5e-3c7b-b564-ce8d9be27ae0", "title": "Thee voor bij stress, liefdesverdriet of een ochtendhumeur", "url": "https://volkskrant.nl/de-gids/thee-voor-bij-stress-liefdesverdriet-of-een-ochtendhumeur~b69c53f5e/", "summary": "Niet van whisky, maar van \u2013 verrassing \u2013 thee, een zware en moutige soort uit het zuiden van China.\nTerecht, vindt hij, \u2018want thee kan een perfecte vervanger van alcohol zijn.\u2019Neem thee bij een maaltijd.\nVan de melk kan je je rustig gaan voelen, door de toevoeging van specerijen val je niet in slaap.\u20193.\nZo krijg je een frisdrank waarbij je niet het wrange van thee proeft.\nIn mijn ervaring maakt het je alert, maar brengt het je niet in een rush.", "paragraphs": ["Richard Schukkink (53) serveert jasmijnthee in champagneglazen als hij iets te vieren heeft. Bij pizza drinkt hij geen bier of rode wijn, maar een lauwwarme matcha. En \u2019s avonds, na een vermoeiende werkdag, neemt hij in zijn luie stoel nipjes uit een whiskyglaasje. Niet van whisky, maar van \u2013 verrassing \u2013 thee, een zware en moutige soort uit het zuiden van China.", "Nu duizenden mensen niet op caf\u00e9 kunnen gaan, schiet de Nederlandse theesommelier te hulp. Schukkink startte 18 jaar geleden de theetak van zijn International Coffee & Tea Academy en ziet de afgelopen vijf jaar steeds meer \u2018serieuze interesse\u2019 in thee. Terecht, vindt hij, \u2018want thee kan een perfecte vervanger van alcohol zijn.\u2019", "Neem thee bij een maaltijd. \u2018Mensen die niet drinken, nemen vaak water of frisdrank. Zonde, dat doet niets met je eten. Thee kan de smaak van voedsel afzwakken of sterker naar voren halen. In luxe restaurants kom je steeds vaker een theearrangement naast een wijnarrangement tegen.\u2019", "Thee is de meest universele drank, zegt deze theesommelier. Je kan het op elk moment drinken. Volgens de biografie op Schukkinks website stroomt thee (en koffie) door zijn aderen. Schukkink wijst elf thee\u00ebn aan voor specifieke stemmingen of momenten van je dag. \u2018Met Assam kan je een nacht doorhalen, maar als je te veel drinkt ga je shaken en krijg je hartkloppingen.\u2019", "Bij zijn theetips onderstreept hij wel dat de effecten niet op wetenschappelijk onderzoek gebaseerd zijn. \u2018Het is moeilijk en kostbaar om de effecten van thee te bewijzen. Omdat niemand er voldoende belang bij heeft, is er weinig onderzoek gedaan.\u2019 Dat frambozenthee dus bevorderlijk kan werken voor het libido, baseert Schukkink vooral op eigen smaakassociaties en zijn twintig jaar ervaring als theeconnaisseur.", "1. Thee om mee wakker te worden als je een ochtendhumeur hebt. Pickwick Original English (\u20ac1,15)", "Pickwick Original English Beeld Studio V", "\u2018Heb je cafe\u00efne nodig? Begin dan met Pickwick Original English. Hier zijn we allemaal mee grootgebracht. Simpel, maar ook mooi krachtig en vol, met thee uit Afrika. Ik zou dit eerder adviseren dan Earl Grey. Daar zit bergamotolie in, of een stofje dat erop lijkt. Meteen heel veel aroma. Veel mensen willen de ochtend rustig beginnen.\u2019", "2. Thee voor als je gestresst bent. Pukka Chai Original (\u20ac4,39)", "Pukka Chai Original Beeld Studio V", "\u2018Ik ben bang dat deze thee wordt overvraagd. Maar als ik iets moest kiezen, dan deze Pukka. Die geeft een duwtje om in de goede mood te komen. Iets met veel kruiden, zoals een chai, is heel geschikt. Deze kruiden \u2013 kaneel, kardemom, gember \u2013 werken eerder prikkelend dan kalmerend, volgens de Oosterse leer van de Ayurveda. Je kan dus een beetje melk toevoegen, dat maakt het wat zachter en\u2026 vriendelijker. Van de melk kan je je rustig gaan voelen, door de toevoeging van specerijen val je niet in slaap.\u2019", "3. Thee tegen liefdesverdriet. Lipton Time to Relax (\u20ac2,09)", "Lipton Time to Relax Beeld Studio V", "\u2018Mensen denken bij depressieve klachten vaak aan Sint-Janskruid. Maar pas op: hier is een medische contra-indicatie tegen, omdat het klachten kan geven in combinatie met antidepressiva en andere medicijnen. Ik zou eerder adviseren: lavendel, vanille, lindebloesem. Die kunnen troostend werken. Lavendel geeft een herinnering aan vakanties, het rustige dat we daarmee associ\u00ebren. Lindebloesem geeft juist het huiselijke. Dat kan helpen om uit het verdriet te komen.\u2019", "4. De champagne onder de thee. Teamasters Blooming Bohemian (\u20ac3,59), koud zetten", "Teamasters Blooming Bohemian Beeld Studio V", "\u2018Wij maken vaak koffie op locatie, dan ontvangen we mensen met champagne. We willen niet dat mensen die geen alcohol drinken met water komen te staan, dus maken we ook een cold brew van groene jasmijnthee. Je laat de thee dan een uur of zes trekken in koud water, bruisend of zonder koolzuur. Zo krijg je een frisdrank waarbij je niet het wrange van thee proeft. Heet water maakt dat grote wrangmakende moleculen in de thee komen. Turbulentie doet dat ook \u2013 als je een zakje veel bungelt. Niet doen dus.\u2019", "\u2018Wij zetten deze cold brew met prikwater en serveren hem in champagneglazen. De bubbels maken het feestelijk. Het bloemige van jasmijn past bij de setting. Groene thee is mild, dus je kan er veel glazen van drinken voordat je er genoeg van krijgt. Deze losse blaadjes hebben meer oppervlak dan versnipperde thee in zakjes, waardoor het aromatischer wordt. Je krijgt de kleur van champagne, naar in smaak lijkt het er op geen enkele manier op.\u2019", "5. Thee om met eten te combineren. Pizza + English Tea Shop Mighty Matcha (\u20ac3,59)", "English Tea Shop Mighty Matcha Beeld Studio V", "\u2018Mensen zijn gek op pizza. Dat komt volgens mij doordat veel van de ingredi\u00ebnten umami hebben \u2013 een hartige smaak. Tomaat, kaas, peperoni of salami. Het is mooi als een thee dat benadrukt. Die umami proef je in matcha. Dat is Japanse thee waarbij de bladeren worden vermalen tot poeder, waar je een papje van maakt en helemaal opdrinkt. Matcha is erg duur, dus wordt het hier vaak in kleine hoeveelheden aan groene thee toegevoegd, maar dat geeft niets. Veel Nederlanders vinden pure matcha vies.\u2019", "\u2018De combinatie thee en eten schrikt mensen vaak af. Ze denken aan dat wrange, wat je kan vermijden met water van maximaal 70 graden. Bij pizza drink ik mijn thee lauw. Als je niet gelooft dat dit lekker is, probeer het dan. De matcha maakt de pizza nog hartiger. Toch sceptisch? Begin dan met chocolade of kaas. Eet je lievelingschocolade met een zoete zwarte thee die je op 80 graden zet, of probeer een blauwschimmelkaas met zwarte thee. Dan ben je om.\u2019", "Hoe zet je het perfecte kopje thee? Schutterink geeft een tip die geldt voor alle zwarte en groene thee: laat het water afkoelen voordat je de thee erin doet. De smaak wordt vooral bepaald door de temperatuur van het water. Giet je water van 100 graden over zwarte thee, dan wordt \u2019ie krachtiger maar gaat het ook eerder wrang smaken. Laat het water eerst afkoelen tot een graad of 80, en de thee krijgt een zoetere smaak. \u2018Niet het wrange dat mensen soms vies vinden.\u2019 Fijnproevers kunnen proberen om thee te zetten met mineraalwater of met eigen kraanwater dat door een filter ontkalkt is. Dat geeft volgens Schukkerink \u2018tienduizend keer meer aroma\u2019. Daarnaast raadt de sommelier de overstap naar losse thee aan. \u2018Blad geeft zijn aroma gelijkmatiger af dan thee die in stukjes is gehakt. Zo krijg je mooiere smaken.\u2019 \u2018Hengelen en bengelen\u2019 met een theezakje is volgens hem de grootste fout die je als theedrinker kunt maken. Je krijgt weliswaar snel meer kleur en smaak, \u2018maar niet de lekkere smaak\u2019.", "6. Thee waarop je een avond kan doorhalen, op werk of in de club. Simon L\u00e9velt, Assam Mokalbari Zomerpluk (\u20ac8,95 per 100g)", "Simon L\u00e9velt Mokalbari Zomerpluk Beeld Studio V", "\u2018Neem Assam-thee, vernoemd naar de provincie in India waar \u2019ie vandaan komt. Die is krachtiger dan English Breakfast en kan je met kokend water zetten, terwijl de smaak lekker blijft. Qua cafe\u00efne heb je dan de helft van koffie. Maar de rush is denk ik gunstiger. Een vrachtwagenchauffeur die moe is en drie koppen koffie drinkt bij een benzinestation, is even heel actief en valt dan na twee uur in slaap. Spreidt je drie glazen Assam over de avond, dan kom je de nacht wel door.\u2019", "7. Thee tegen de kater. Lipton Green Tea Organic Fresh Mint (\u20ac2,49)", "Lipton Green Tea Organic Fresh Mint Beeld Studio V", "\u2018Maak iets lichts en heel veel ervan. Het vocht heb je nodig om te ontgiften. Net als iets dat je stofwisseling op gang brengt. Groene thee bijvoorbeeld, laat hem 2 minuten trekken op 80 graden. Groen is beter dan zwart, want je kan er meer van drinken. De munt is een prima toevoeging. Die geeft het gevoel van een opkikker en zorgt dat je lekker uit je mond ruikt. Handig bij een kater.\u2019", "8. De perfecte opvoedthee. Simon L\u00e9velt, Grand Pouchong Oolong (spreek uit: Oelong) (\u20ac18,80 per 100g)", "Simon L\u00e9velt Grand Pouchong Oolong Beeld Studio V", "\u2018Met Halloween kwam bij mij een groep jongens van groep 8 aan de deur. \u2018Willen jullie een Mars of thee?\u2019, vroeg ik voor de grap. Ze kozen thee, wat ik totaal niet zag aankomen, ik heb koude Oolong-thee voor ze ingeschonken. Dat stond altijd bij ons in de koelkast, omdat mijn eigen kinderen er gek op waren. Kinderen zijn gevoeliger voor wrangheid dan volwassenen, en houden van zoet. Deze Chinese thee is lekker zoet. Het is frisdrank zonder suiker.\u2019", "\u2018Ik voorspel: de komende jaren wordt Oolong populair bij het grote publiek, net als matcha nu. Dat weet ik zeker. Het is ook de ultieme beginnersthee. Het is alleen kostbaar, waardoor het in blends toegevoegd zal worden.\u2019", "9. Thee die je helpt als je (echt) niet kan slapen. Zonnatura 100% Kamille (\u20ac1,75)", "Zonnatura 100% Kamille Beeld Studio V", "\u2018Het is de truttigheid ten top, maar dat is echt kamille. We geloven sinds de middeleeuwen dat kamille een rustgevend effect heeft \u2013 de monniken hadden kamillebloemen om hun kloosters staan en trokken er ook thee van. Moet je er echt je bed voor uitkomen als je niet kan slapen? Het kan helpen om uit die loop van het niet kunnen slapen te komen. En omdat er geen zwarte of groene thee in zit, kan je hem zo lang laten trekken als je werkt. Hoe langer, denk ik, hoe beter je slaapt.\u2019", "10. Thee om in een erotische stemming te raken. Clipper Raspberry & Mint Organic Green Tea (\u20ac2,66)", "Clipper Raspberry & Mint Organic Green Tea Beeld Studio V", "\u2018Daar moet ik even over nadenken. Het moet rustig, niet te heftig, vriendelijk. Deze groene thee van Clipper is mooi fris. Groene thee bevat de stof EGCG, dat is een polyfenol, net als cafe\u00efne en the\u00efne. Naar de effecten wordt op dit moment nog onderzoek gedaan. In mijn ervaring maakt het je alert, maar brengt het je niet in een rush. Ideaal voor dit scenario. De framboos is fruitig en maakt je mellow, terwijl de munt juist iets opwekkends geeft. Het zorgt dat je een goede adem krijgt, ook handig.\u2019", "11. Thee in plaats van een glaasje whisky of port. Simon L\u00e9velt Puerh (\u20ac4,40 per 100g)", "Simon L\u00e9velt Puerh Beeld Studio V", "\u2018Pu\u2019er-thee was niet bekend in Europa, tot een jaar of 3 of 4 geleden werd gezegd dat je ervan zou afvallen. Als afvalthee werd het goed verkocht, maar dat slaat volgens mij nergens op. Dit is de whisky onder de thee\u00ebn. Robuust, krachtig, moutig. Mannen die thee niet lekker vinden, vinden deze vaak wel lekker.", "\u2018Pu\u2019er is gefermenteerde thee. De groene theeblaadjes worden in een wok verhit, zodat het geen zwarte thee wordt. Het wordt verwelkt, gerold, gedroogd, dan gaat het op een grote hoop. Dan weer bevochtigd, en gaan er kleden overheen. Nu gaat het broeien, een beetje als op een composthoop.", "\u2018Het maakt de thee zoeter, en geeft het een typisch aroma dat je kan omschrijven als edelrotting: een mooie manier van rotten, zeg maar. Klinkt vies, is lekker. Je ziet het ook bij sojasaus en kimchi. Je moet er niet te veel van drinken, zelf schenk ik het in een whiskyglaasje.\u2019"], "authors": ["Maarten Van Gestel"], "keywords": ["stress", "thee", "van", "het", "ochtendhumeur", "dan", "voor", "en", "een", "kan", "bij", "liefdesverdriet", "niet", "dat", "je"], "pubDate": "2020-01-20T12:40:00Z", "publicationId": "1a359314-37ee-33a8-8de7-301d3eb2ed28"}