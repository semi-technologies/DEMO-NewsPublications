{"id": "c68d1070-45f4-3924-8f98-6a5ce05279e5", "title": "Presentator Fresia Cousi\u00f1o Arias: \u2018De oostkant van de stad geeft mij een thuisgevoel\u2019", "url": "https://www.parool.nl/ps/presentator-fresia-cousino-arias-de-oostkant-van-de-stad-geeft-mij-een-thuisgevoel~b0a79c06/", "summary": "Een lieve kleine Cara\u00efbische vrouw en een Nederlandse man runnen het, ze zijn gastvrij en gevat.\nAl zou dat ergens midden in de stad moeten staan, niet in een hoekje van een park.\u201dBeste plek om te sporten\u201cBij Wartburgia, op sportpark Drieburg in Oost.\nEn een heerlijk ouderwetse club, waar de laatste moet afsluiten en de sleutel door de brievenbus van de voorzitter moet gooien.\u201dGeheim adresje\u201cHet Flevopark.\nAls je niet weet waar het is, raad je het niet.\nIk ging laatst een ijsje halen, liep daar de hoek om en zag een jongen een balletje trappen tegen een muur terwijl ik het orgel in de kerk hoorde.", "paragraphs": ["Beeld Nosh Neneh", "Restaurant", "\u201cPlato Loco, in de buurt van de Marnixkade. Cara\u00efbisch eten, supergespecialiseerd. Een lieve kleine Cara\u00efbische vrouw en een Nederlandse man runnen het, ze zijn gastvrij en gevat. Ze hebben lekkere kip en runderstoof en alleen al hun rijst is de moeite waard.\u201d", "Mijn buurt", "\u201cDat is de Kadijkenbuurt, het lekkerste gedeelte van Centrum. Het is er rustig. Ik duik onder Nemo door en ben op de snelweg \u2013 fijn voor mijn werk. In de buurt is een ongeschreven regel dat alle huizen om hun tuin een lage schutting hebben, waardoor je ver kunt kijken. De oostkant van de stad geeft mij een thuisgevoel. Ik ben geboren in de Reinwardtstraat, en mijn eerste herinneringen heb ik aan de Dappermarkt en het Oosterpark.\u201d", "Uitgaan", "\u201cIk hoef niet zo nodig meer in de stad in de gordijnen te hangen. Op het dakterras van ASV Wartburgia is het standaard feest als we thuis spelen. Ik speel in Dames 3; met oud-eredivisiespeelsters en oud-internationals trappen we lekker een balletje. Toen ik bij Fox Sports begon, heb ik gezegd: de zaterdag is voor mij heilig, dan voetbal ik. O, trouwens, ik ben wel een goeie aanwaaier. Als vrienden me bellen en ik kan, haak ik vaak nog even aan.\u201d", "Kerk", "\u201cIn het dagelijks leven krijg je zo veel prikkels, dat je bijvoorbeeld kerkgebouwen niet eens meer ziet. Ik vind de Vondelkerk mooi, die staat midden in een woonbuurt. Goed is ook dat ie op verschillende manieren wordt gebruikt.\u201d", "Museum", "\u201cIn fotografiemuseum Foam kom ik graag. Ik ben een maker. In mijn werk ben ik ook altijd bezig met beeld, onder meer tijdens het monteren van reportages. Ik hou ervan als emotie mooi is gevat.\u201d", "Beeld Nosh Neneh", "Standbeeld", "\u201cDat van Wilhelmina Drucker in de Rivierenbuurt. Ik ben geen enorme feminist, maar als iemand voor veel heeft gestreden, is zij het wel. Mag ik er nog een noemen? Het Slavernijmonument in het Oosterpark. Al zou dat ergens midden in de stad moeten staan, niet in een hoekje van een park.\u201d", "Beste plek om te sporten", "\u201cBij Wartburgia, op sportpark Drieburg in Oost. Een houtje-touwtjeclub, die jaren heeft gedaan over een verbouwing. En een heerlijk ouderwetse club, waar de laatste moet afsluiten en de sleutel door de brievenbus van de voorzitter moet gooien.\u201d", "Geheim adresje", "\u201cHet Flevopark. Als je helemaal klaar bent met iets, kun je daar nog rustig op een kleedje gaan zitten, zonder gillende kinderen om je heen. Dat is nog echt een park.\u201d", "Beste plek om te ontspannen", "\u201cAls al het voetbalgeweld van het weekend erop zit: door de stad lopen, steeds een andere route, met een van de 600.000 podcasts over voetbal op je kop.\u201d", "Ik voel me Amsterdammer, omdat", "\u201cDat vind ik moeilijk te vatten. Ze zeggen: de Amsterdammer heeft een vet grote mond en een klein hartje, maar je hebt ook Amsterdammers die dat niet hebben. Ik voel me hier thuis, misschien is dat het.\u201d", "Beeld Nosh Neneh", "Mooiste straat", "\u201cHet Linnaeushof, achter de Middenweg. Zo\u2019n mooi hof, met \u2013 pats \u2013 ineens die kerk in het midden. Als je niet weet waar het is, raad je het niet. Ik ging laatst een ijsje halen, liep daar de hoek om en zag een jongen een balletje trappen tegen een muur terwijl ik het orgel in de kerk hoorde. Rustieker kun je het niet krijgen.\u201d", "Eerste herinnering", "\u201cMet mijn vader en broer ging ik vaak naar de Dappermarkt toen ik jong was. We haalden iets lekkers bij de visboer, een krentenbol bij de bakker. Als mijn moeder dan een keer met ons meeging \u2013 zij is arts en moest vaak studeren \u2013 wisten mijn broer en ik waar we moesten zijn. Trokken we haar daarnaartoe, tot haar verbazing.\u201d", "Favoriete Amsterdammer", "\u201cJohan Cruijff, die is de aller-, aller-, allergrootste. Een heel compleet mens. Ik heb tegen hem gevoetbald, tijdens een toernooitje van de Johan Cruyff Foundation in het Olympisch Stadion. Hij was toen al redelijk op leeftijd. Of ik hem passeerde? Ik heb hem niet opgezocht, geloof ik.\u201d", "Beeld Nosh Neneh", "Lekkerste broodje", "\u201cDat is broodje Rund Dino, bij Renzo\u2019s Delicatessen in de Van Baerlestraat. Met zongedroogde tomaatjes, een gekruid sausje, rucola. Na elke hap wil je wel even zeggen hoe lekker het is. Het is het allerlekkerste als je brak bent.\u201d"], "authors": ["Mijntje Klipp"], "keywords": ["van", "als", "het", "fresia", "op", "met", "cousi\u00f1o", "mij", "ik", "thuisgevoel", "stad", "presentator", "een", "en", "je", "niet", "oostkant", "geeft"], "pubDate": "2020-12-06T09:00:00+01:00", "publicationId": "a3002aeb-6d5a-3894-adcb-0212effbc567"}