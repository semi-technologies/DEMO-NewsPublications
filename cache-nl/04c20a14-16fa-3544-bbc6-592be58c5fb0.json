{"id": "04c20a14-16fa-3544-bbc6-592be58c5fb0", "title": "De uit de hand lopende Zoomseance in horrorfilm Host speelt met de angst en eenzaamheid van het corona-isolement \u2605\u2605\u2605\u2605\u2606", "url": "https://volkskrant.nl/cultuur-media/de-uit-de-hand-lopende-zoomseance-in-horrorfilm-host-speelt-met-de-angst-en-eenzaamheid-van-het-corona-isolement~b211c92c/", "summary": "Dat Host alleen online te bekijken valt, is alleen maar handig voor het authentieke Zoomgevoel.\nHet hangt er dan maar net van af hoe vatbaar je voor die opstelling bent, en misschien ook hoe benauwend je je eigen lockdownsituatie vindt, of de schrik- en huivermomenten van Host echt aanslaan.\nDat neemt niet weg dat Host de actualiteit stevig op zijn staart trapt en dat de film een indrukwekkende technische prestatie is.\nOok de speciale effecten en stunts werden voor het grootste deel door de spelers zelf verzorgd.\nDat alles maakt van Host een troostend staaltje teamwork, of je de film nu eng vindt of niet.", "paragraphs": ["Host is een indrukwekkende technische prestatie. Beeld Filmstill", "Iets leuks om even de lockdownstress te vergeten: dat is het idee waarmee een stel vrienden, verspreid over de VS, Engeland en Australi\u00eb, zich in de horrorfilm Host aan een online-seance waagt. Alsof een gewone Zoomsessie van 57 minuten nog niet slopend genoeg is.", "De deelnemers roepen een geest in hun digitale midden onder leiding van een medium dat aanvankelijk strikte veiligheidsregels serveert, met een lekker Schots accent, maar zelf op een cruciaal moment plots offline gaat. En die geest is natuurlijk allerminst van social distancing gediend. De seance is nog niet begonnen, of het begint te spoken in de huizen van Haley, Jemma, Emma, Radina, Caroline en Teddy.", "Het volledig als Zoombijeenkomst vormgegeven Host laat zich in alle opzichten als glasheldere coronahorrorfilm interpreteren: geen mondkapje dat tegen deze onzichtbare bedreiging helpt, en wie de situatie niet serieus neemt, gaat er als eerste aan. De Britse schrijver en regisseur Rob Savage en coscenaristen Gemma Hurley en Jed Shepherd haken met hun tijdens de pandemie gemaakte film vooral in op de angst en eenzaamheid van het lockdownisolement: de muren die op je afkomen, de anderen die niet kunnen ingrijpen als je leven op het spel komt te staan.", "Het spreekt voor zich dat de film in Nederland op het perfecte moment wordt uitgebracht. Dat Host alleen online te bekijken valt, is alleen maar handig voor het authentieke Zoomgevoel. Je lijkt soms zelf een deelnemer aan de seance, maar dan eentje wiens microfoon en camera uitstaan en die (hopelijk) geen boosaardig bezoek krijgt.", "Het hangt er dan maar net van af hoe vatbaar je voor die opstelling bent, en misschien ook hoe benauwend je je eigen lockdownsituatie vindt, of de schrik- en huivermomenten van Host echt aanslaan. Zo vindingrijk is het allemaal niet wat Savage aan klapperende keukenkastjes en griezelzolders tevoorschijn tovert. Terwijl de acteurs een alleszins geloofwaardig vriendengroepje neerzetten, worden hun personages in dat krappe uur nooit echt interessant, dus van meeleven is weinig sprake.", "Dat neemt niet weg dat Host de actualiteit stevig op zijn staart trapt en dat de film een indrukwekkende technische prestatie is. Savage regisseerde de acteurs op afstand in hun eigen woningen, en iedereen was op zijn locatie zelf verantwoordelijk voor de belichting en het geluid. Ook de speciale effecten en stunts werden voor het grootste deel door de spelers zelf verzorgd. Dat alles maakt van Host een troostend staaltje teamwork, of je de film nu eng vindt of niet."], "authors": ["Kevin Toma"], "keywords": ["van", "dat", "uit", "niet", "een", "het", "en", "host", "horrorfilm", "zoomseance", "hand", "op", "lopende", "speelt", "je", "voor", "met"], "pubDate": "2020-12-16T17:33:31Z", "publicationId": "1a359314-37ee-33a8-8de7-301d3eb2ed28"}