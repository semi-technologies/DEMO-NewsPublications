{"id": "b076b011-dc6b-3ed9-836a-56efb7cc38ec", "title": "Amerikaanse musical The Prom komt naar Nederland", "url": "https://nu.nl/cultuur-overig/6100366/amerikaanse-musical-the-prom-komt-naar-nederland.html", "summary": "De Amerikaanse hitmusical The Prom komt naar Nederland.\nDaarmee heeft Nederland een primeur: het is het eerste land buiten de Verenigde Staten waar de musical te zien zal zijn.\nIn The Prom wil een lesbisch meisje in het conservatieve Indiana niets liever dan met haar stiekeme vriendinnetje naar het grote eindfeest van school gaan.\nDat er momenteel niets wordt opgevoerd vanwege de coronamaatregelen, is volgens de producent geen reden om niet een nieuwe musical in te kopen.\n\"We willen naast bekende klassiekers als Evita en Titanic ook producties brengen die nog niet in Nederland te zien waren\", aldus Cornelissen.", "paragraphs": ["De Amerikaanse hitmusical The Prom komt naar Nederland. Daarmee heeft Nederland een primeur: het is het eerste land buiten de Verenigde Staten waar de musical te zien zal zijn. Dat zal in 2022 gaan gebeuren.", "In The Prom wil een lesbisch meisje in het conservatieve Indiana niets liever dan met haar stiekeme vriendinnetje naar het grote eindfeest van school gaan. Als de media lucht krijgen van de zaak, besluit een groep aan lager wal geraakte acteurs uit New York het meisje te gaan helpen om hun eigen ingedutte carri\u00e8res weer wat glans te geven.", "De voorstelling kreeg op Broadway zes Tony-nominaties. Ook werd de musical werd recent bewerkt tot Netflix-film, met Meryl Streep, Nicole Kidman, James Corden en Kerry Washington in de hoofdrollen.", "Wie de hoofdrollen gaan spelen in de Nederlandse versie, is nog niet bekend, aldus producent Hans Cornelissen. Dat er momenteel niets wordt opgevoerd vanwege de coronamaatregelen, is volgens de producent geen reden om niet een nieuwe musical in te kopen.", "\"We willen naast bekende klassiekers als Evita en Titanic ook producties brengen die nog niet in Nederland te zien waren\", aldus Cornelissen. \"Het was een grote wens om deze voorstelling nu naar Nederland te halen, juist omdat deze typische musicalcomedy alles in zich heeft: over de top, diversiteit, glitter en glamour, een happy end en een geweldige soundtrack.\""], "authors": ["Door"], "keywords": ["prom", "komt", "naar", "en", "musical", "een", "om", "te", "nederland", "gaan", "het", "niet", "amerikaanse"], "pubDate": null, "publicationId": "4d7a0f80-7953-388c-9af8-e7a437b5632e"}