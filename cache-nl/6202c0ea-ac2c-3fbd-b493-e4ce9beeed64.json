{"id": "6202c0ea-ac2c-3fbd-b493-e4ce9beeed64", "title": "Als door de tekst een zoel windje waait, zucht de gamba van Opera Prima op z\u2019n weemoedigst \u2605\u2605\u2605\u2605\u2606", "url": "https://volkskrant.nl/cultuur-media/als-door-de-tekst-een-zoel-windje-waait-zucht-de-gamba-van-opera-prima-op-z-n-weemoedigst~b28c042e/", "summary": "Net als zijn beroemdere broer Carl Heinrich begon hij als koorknaap in Dresden.\nLater, in Berlijn, verdiende hij de kost als hofmusicus in dienst van Frederik de Grote.\nVoor bespelers van de viola da gamba is Graun een held.\nContadins gamba klinkt soms doortastend, soms zwoegend, zijn orkestje sprankelt tussen de solo\u2019s door.\nAls door de tekst een zoel windje waait, zucht de gamba op z\u2019n weemoedigst.", "paragraphs": ["De Duitse componist Johann Gottlieb Graun (1703-1771) behoort tot de jubilarissen van 2021. Net als zijn beroemdere broer Carl Heinrich begon hij als koorknaap in Dresden. Voor vioollessen bij de virtuoos Giuseppe Tartini trok hij naar Padua. Later, in Berlijn, verdiende hij de kost als hofmusicus in dienst van Frederik de Grote.", "Voor bespelers van de viola da gamba is Graun een held. Hij schreef tientallen veeleisende stukken voor het zachtmoedige strijkinstrument dat in de 18de eeuw langzaam zou uitdoven. De Italiaan Cristiano Contadin schotelt er drie voor aan zijn ensemble Opera Prima. Contadins gamba klinkt soms doortastend, soms zwoegend, zijn orkestje sprankelt tussen de solo\u2019s door.", "De surprise van deze opname schuilt in twee niet eerder opgenomen cantates. De sopraan Amanda Forsythe zingt bijvoorbeeld meeslepend over de liefde in O Dio, Feleno. Als door de tekst een zoel windje waait, zucht de gamba op z\u2019n weemoedigst."], "authors": ["Guido Van Oorschot"], "keywords": ["waait", "zn", "tekst", "zijn", "zwoegend", "zucht", "prima", "weemoedigst", "windje", "soms", "van", "zoel", "een", "gamba", "graun", "opera", "voor", "hij", "als"], "pubDate": "2021-01-07T15:33:52Z", "publicationId": "1a359314-37ee-33a8-8de7-301d3eb2ed28"}