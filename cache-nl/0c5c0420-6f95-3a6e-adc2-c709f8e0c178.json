{"id": "0c5c0420-6f95-3a6e-adc2-c709f8e0c178", "title": "Broer Finneas over Billie Eilish: \u2018Ik heb met haar te doen\u2019", "url": "https://www.parool.nl/kunst-media/broer-finneas-over-billie-eilish-ik-heb-met-haar-te-doen~b9359745/", "summary": "Finneas O\u2019Connell (23) is behalve brein achter de muziek van zijn zus ook zanger.\nIk heb het met haar te doen, al weet zij zelf niet beter.\nIk produceer weliswaar al onze muziek, maar voor Billie gebruik ik een moderner palet aan sounds en liedjes die echt bij haar stijl passen.\nIk hou van daglicht, je ziet dat ik dat hier heb,\u201d zegt hij terwijl hij met zijn armen gespreid om zich heen kijkt.\n\u201cHeb ik een ideetje, dan kan ik dat meteen omzetten in muziek.", "paragraphs": ["Met veel dank aan hem groeide zijn jongere zus Billie Eilish bliksemsnel uit tot een wereldster. Finneas O\u2019Connell (23) is behalve brein achter de muziek van zijn zus ook zanger. Dit coronajaar bracht hij vooral door in de studio.", "Finneas O\u2019Connell, kortweg Finneas, is een geluidstovenaar. De 23-jarige zanger en acteur (Glee, Modern Family) kan als producer met alles overweg, zolang het maar geluid is. Dat komt goed uit met Billie Eilish (19) als zus. \u201cWe hebben hier dit jaar weer veel tijd doorgebracht,\u201d zegt Finneas vanuit het huis in Los Angeles waar hij sinds ruim een jaar zelfstandig woont. Hij zit in de ruimte die hij gebruikt als studio. Hier neemt hij tegenwoordig zijn eigen muziek op \u00e9n die van zus.", "", "Tot een jaar geleden deden ze dat nog in Finneas\u2019 slaapkamer in het ouderlijk huis. \u201cIk woon er nog steeds dichtbij, een minuut of tien rijden. Net te ver om te lopen,\u201d zegt Finneas, die recent zijn kerstsingle Another Year uitbracht. In tegenstelling tot zijn zus heeft hij nog geen compleet album, maar dat komt er wel aan.", "Het debuutalbum van zijn zus, When we all fall asleep, where do we go? was vorig jaar een regelrechte sensatie. Het vernieuwende geluid in combinatie met haar eigenzinnige zang maakte van Eilish een wereldster, naar wie op een platform als Spotify 53 miljoen mensen per maand luisteren.", "Die status heeft Finneas (nog altijd 8 miljoen) niet en hij streeft hem ook niet na. \u201cIk vind mijn stem lang niet zo mooi en ik maak muziek voor een veel kleinere doelgroep.\u201d", "Niet jaloers", "Jaloers is de zanger, producer en acteur niet op de faam van zijn zus. \u201cIk loop graag een rondje door het park, doe liefst zelf boodschappen en hou van een bezoek aan een caf\u00e9 of restaurant. Billie moet voor dat soort dingen een bodyguard meenemen. Ik heb het met haar te doen, al weet zij zelf niet beter. Ze is zo jong dat ze niet anders heeft meegemaakt.\u201d", "Hoewel Finneas er ook niet voor terugdeinst vernieuwende geluiden in zijn muziek op te nemen, klinkt hij veel conventioneler dan zijn zus. Meer als een singer-songwriter. \u201cIk gebruik veel sneller een doodgewone piano of gitaar. Ik produceer weliswaar al onze muziek, maar voor Billie gebruik ik een moderner palet aan sounds en liedjes die echt bij haar stijl passen. Het ingredi\u00ebnt dat zij toevoegt aan het recept, maakt het eindresultaat zo speciaal.\u201d", "Vele dagen zaten broer en zus in het coronajaar in de thuisstudio. Ook later vandaag komt zijn zus weer langs, vertelt Finneas. Het staat nog niet vast wanneer de muziek uitkomt. \u201cLiefst als we het ook weer live kunnen spelen. En bij voorkeur niet tegelijk. Als mensen maar tijd hebben voor \u00e9\u00e9n nummer, dan zullen ze luisteren naar Billie. Als we het spreiden, beluisteren ze misschien naar allebei.\u201d", "Dat het zo succesvolle album van Eilish werd opgenomen in de als studio fungerende slaapkamer van Finneas droeg bij aan de mythevorming. Die werkwijze gaat niet overboord nu het succes zo groot is dat er meer dan genoeg financi\u00eble middelen zijn voor een professionele studio. \u201cWij houden daar allebei niet van,\u201d verklaart Finneas. \u201cIn zo\u2019n studio heb je het gevoel dat je in een grot zit. Ik hou van daglicht, je ziet dat ik dat hier heb,\u201d zegt hij terwijl hij met zijn armen gespreid om zich heen kijkt. Het decor is bekend uit meerdere video\u2019s die de twee hebben opgenomen, zoals een livestream voor Verizon in april.", "Omzetten in muziek", "\u201cEr zitten meer voordelen aan deze situatie,\u201d zegt Finneas. \u201cHeb ik een ideetje, dan kan ik dat meteen omzetten in muziek. En ik ken alles hier heel goed. Werken in een andere studio is als het lenen van andermans auto. Daarin rijd je net iets minder goed dan in die van jezelf en bovendien is het dan altijd even zoeken naar de schakelaar van de ruitenwisser of het knopje van de achterruitverwarming.\u201d", "Te veel wil Finneas nog niet prijsgeven over het nieuwe album van zijn zus, dat ongetwijfeld weer bijzondere geluiden zal herbergen. \u201cWat hebben we de afgelopen tijd weer allemaal opgenomen?\u201d vraagt hij zichzelf hardop af. \u201cNou, hiermee verraad ik weinig: Shark, haar hond, zal te horen zijn op Billies album.\u201d Lachend: \u201cWaarom hij Shark heet? Hij heeft nogal een onderbeet, waardoor je zijn ondertanden ziet. Hij lijkt wel een haai.\u201d"], "authors": ["Alexander Van Eenennaam"], "keywords": ["ik", "billie", "zijn", "heb", "van", "broer", "met", "een", "doen", "zus", "niet", "te", "hij", "het", "eilish", "haar", "dat", "finneas"], "pubDate": "2020-12-22T09:49:04Z", "publicationId": "a3002aeb-6d5a-3894-adcb-0212effbc567"}