{"id": "a2d819f0-2489-3260-9a47-2509c05dbd94", "title": "Moet ik me over zijn gebrek aan daadkracht heen zetten?", "url": "https://volkskrant.nl/de-gids/moet-ik-me-over-zijn-gebrek-aan-daadkracht-heen-zetten~b4ae0f56/", "summary": "Hij rommelt aan met zijn school en werk en woont nog thuis.\nVrouw, naam bij redactie bekendHij trekt straks bij jou inJe bent pas 21 jaar en je bent verder dan je vijf jaar oudere vriend.\nWanneer je je er bewust van bent, kun je met de polariteit spelen.\nIk ben nu met een andere man die ook zorgzaam, lief en betrouwbaar is, maar ook doelen en een carri\u00e8re heeft.\nMijn advies: zolang hij je aanvult, geniet ervan, maar laat hem nooit de basis van je bestaan worden.", "paragraphs": ["Lezers vragen andere lezers om raad bij problemen en dilemma\u2019s. Deze week: veel lachen, weinig daadkracht.", "Ik (21) heb al een tijdje een vriend (26) met wie ik de grootste lol heb. We lachen veel samen en kunnen alles met elkaar delen. Maar hij heeft weinig daadkracht. Hij wil veel, maar doet het niet. Hij rommelt aan met zijn school en werk en woont nog thuis. Ik studeer, woon op mezelf en werk hard voor wat ik wil. Hij denkt dat het hem allemaal komt aanwaaien en onderneemt weinig, maar kijkt wel tegen mijn leven op en baalt dan van zichzelf. Hij is zorgzaam, lief, betrouwbaar en heeft veel humor. Is dat genoeg voor een toekomst samen?", "Vrouw, naam bij redactie bekend", "Hij trekt straks bij jou in", "Je bent pas 21 jaar en je bent verder dan je vijf jaar oudere vriend. Dat is nu geen probleem, want hij is lief, betrouwbaar en jullie lachen samen wat af. Een fijn trio aan eigenschappen, maar samenleven vereist meer. Over nog eens 5 jaar, als jij net zo oud bent als hij nu, heb jij je eerste huis gekocht en trekt hij bij je in. Nog steeds aanrommelend met alles. Dat vreet op den duur aan je. Er is nu al twijfel gezien je vraag. Bij twijfel nooit inhalen. Succes.", "Melek Do\u011fan (40), Landsmeer", "Losmaken van patronen", "Maak u los van traditionele rolpatronen: dan worden jullie samen een gelukkig stel met een relatie die goed in balans is.", "Piet Claeys (81), Amsterdam'", "Dagelijks buiten praten", "Stimuleer je vriend om dagelijks samen een uurtje (of zo mogelijk langer) te wandelen. Dat praat makkelijker, en als bijkomend voordeel krijgt je vriend daar vermoedelijk meer energie van. Waardeer zijn goede kwaliteiten ten volle. Zijn zorgzaamheid, liefde, betrouwbaarheid en humor. Probeer je vriend buiten het wandelen ook verder te stimuleren. Dan moet het (bijna) helemaal goed gaan komen.", "Krijn Schoonderwoerd (63), Leiden", "Niet overnemen", "Een man komt niet in zijn kracht, wanneer de vrouw het overneemt. En andersom, een vrouw kan het niet loslaten wanneer de man niet in zijn kracht gaat staan. David Deida heeft er veel over geschreven. Wanneer je je er bewust van bent, kun je met de polariteit spelen. Maar wanneer de ander niet zijn of haar aandeel wil zien, zou je wellicht andere conclusies moeten trekken. Dat is volgens mij nu nog te vroeg.", "Bram Mulder, 36, Nijmegen", "Help hem", "Misschien komt het over als laksheid of onverschilligheid, maar is er iets anders aan de hand. Wellicht kun jij er wel bij helpen. Misschien wel een idee om met een coach te gaan praten. Zet \u2019m op samen en laat het niet te snel een dealbreaker zijn.", "Ciska Rensen (38), Utrecht", "Soortgelijke positie", "Ik zat vier jaar geleden in een soortgelijke positie als jij. Voor mij was het niet genoeg. Ik ben nu met een andere man die ook zorgzaam, lief en betrouwbaar is, maar ook doelen en een carri\u00e8re heeft. Succes met je keuze!", "Anne Zuiker (29), Amsterdam", "Tweede moeder", "Mannen zoals hij zoeken een tweede moeder. Leen u er niet voor en zoek een partner die u aanvult en wat van zijn leven wil maken.", "Marlies van Burgsteden (33), Dordrecht", "Maatschappelijke druk", "Veel willen is dikwijls het gevolg van maatschappelijke druk. We neigen ernaar ons af te meten aan anderen. Wanneer deze standaard onbereikbaar is, ligt een beschadigde eigenwaarde op de loer. Voer een open gesprek met hem over zijn dromen en over wat h\u00e9m gelukkig maakt. Hem hierin accepteren is een van de belangrijkste voorwaarden om je relatie te laten slagen. De liefde zal vervolgens de rest doen.", "Sander Dorland (36), Wageningen", "Gelukkig maken", "Als jij nu al op z\u2019n ergst gezegd \u2018ergert\u2019 aan jouw vriend lijkt het mij het vrij onverstandig om het door te zetten. Hij is zoals hij is. Zoals Stephen R. Covey ooit zei: \u2018Probeer je partner niet beter te maken, probeer hem of haar gelukkig te maken\u2019.", "Madelief van Vlijmen (24), Avenhorn", "Te weinig uitdaging", "In zijn huidige woonsituatie bij zijn ouders kent zijn leven natuurlijk weinig uitdagingen. Ongetwijfeld gaat dat veranderen \u2013 ik heb enige ervaring \u2013 als hij zich voor verantwoordelijkheden gesteld ziet, bijvoorbeeld in een relatie, bijvoorbeeld voor een gezin. Bedenk iets \u2013 dat is makkelijker gezegd dan gedaan \u2013 waardoor hij op zichzelf gaat wonen, en ga dan voorlopig latten. Zo leer je ook die andere kant van hem kennen waarover je nu je twijfels heb.", "Henk Schell (73), Bennebroek.", "Ongelukkig met zichzelf", "Ik heb 18 jaar een relatie gehad met precies zo iemand als jij beschrijft. Maar ook zorgzaam, lief, veel humor, we deden ontzettend leuke dingen samen en ik hield zielsveel van hem. Uiteindelijk bleek hij ook geen daadkracht te hebben om duidelijk te maken dat hij al jarenlang ongelukkig was met zichzelf en in de relatie. Hij verliet mij van de ene op andere dag toen alle overige franje in zijn bestaan wegviel. Het voelde alsof de bodem onder mijn bestaan wegviel. Mijn advies: zolang hij je aanvult, geniet ervan, maar laat hem nooit de basis van je bestaan worden.", "Danielle de Graaff (54), Amsterdam"], "authors": ["Machteld Van Gelder"], "keywords": ["ik", "zetten", "zijn", "moet", "heen", "van", "en", "een", "met", "aan", "te", "niet", "het", "hij", "gebrek", "daadkracht", "je"], "pubDate": "2021-01-07T14:00:05Z", "publicationId": "1a359314-37ee-33a8-8de7-301d3eb2ed28"}