{"id": "72b2817a-75e0-35cd-82a5-f197c933db06", "title": "Baas in eigen buik: een Argentijnse strijd die drie generaties duurde", "url": "https://volkskrant.nl/nieuws-achtergrond/baas-in-eigen-buik-een-argentijnse-strijd-die-drie-generaties-duurde~bf296fa0/", "summary": "Beeld Getty ImagesNina Brugo Marc\u00f3 (75)\u2018Geen denken aan\u2019, zei Nina Brugo Marc\u00f3 in 1990 toen activiste Dora Coledesky, een van de grondleggers van de Argentijnse pro-abortusbeweging, haar vroeg om een petitie te tekenen.\n\u2018Noem me geen kleintje\u2019, zei ze als 17-jarige tegen een journalist die haar de mond probeerde te snoeren.\nEen jaar later was ze een van de insprekers in het Congres.\nDe jonge Fern\u00e1ndez was een van de weinigen in de partij van de president die publiekelijk opriep het debat te hervatten, ondanks een voortdurende coronacrisis.\n\u2018Maar geen enkel recht is verworven door spanning uit de weg te gaan.\u2019", "paragraphs": ["Beeld Getty Images", "Nina Brugo Marc\u00f3 (75)", "\u2018Geen denken aan\u2019, zei Nina Brugo Marc\u00f3 in 1990 toen activiste Dora Coledesky, een van de grondleggers van de Argentijnse pro-abortusbeweging, haar vroeg om een petitie te tekenen. Advocaat Brugo Marc\u00f3 had weliswaar vanaf de oprichting in 1986 elke Nationale Vrouwenbijeenkomst bijgewoond \u2013 en zou er nooit \u00e9\u00e9n missen \u2013 maar beschouwde abortus toen nog niet als een recht, maar \u2018als iets priv\u00e9s, intiems\u2019.", "Niet veel later tekende ze alsnog. \u2018Dora liet me inzien dat het afbreken van de zwangerschap niet een doel op zich was. Het gaat over autonomie, over zelf kunnen beslissen. Over geen schuld hoeven voelen\u2019, zei ze vorig jaar tegen Mar\u00eda Florencia Alcar\u00e1z, auteur van het boek Que sea ley (Opdat het wet zal zijn). De inmiddels 75-jarige Brugo Marc\u00f3 is nog altijd een prominente aanwezigheid in elke vrouwenmars.", "In een recent interview met de lokale nieuwszender Info3 verwonderde ze zich over het homohuwelijk dat al in 2010 in de wet werd opgenomen in Argentini\u00eb. \u2018Hoe gaan jullie dat ooit voor elkaar krijgen?\u2019, had ze kort daarvoor nog verzucht tegen een lesbische vriendin. Het recht op abortus zou er toch zeker eerder komen dan het homohuwelijk in het katholieke Argentini\u00eb, dacht ze. \u2018Later drong het tot me door: bij het homohuwelijk waren ook de mannen betrokken.\u2019", "Rosana Fanjul (46)", "\u2018Ik ben kleindochter van de heks die ze niet konden verbranden\u2019, schrijft Rosana Fanjul in het voorwoord van het boek Que sea ley. Haar grootmoeder was Dora Coledesky, advocaat, trotskist en feminist die in de jaren zeventig in Frankrijk zag hoe de feministische strijd leidde tot legalisering van abortus. Wat in Europa toen al kon, maakte zij in haar eigen land niet meer mee. Ze stierf in 2009.", "Fanjul memoreert hoe ze op 13 juni 2018 met haar tienerdochter naar het congresgebouw liep in Buenos Aires, waar die dag het lagerhuis debatteerde over legalisering van abortus. Een zee van vrouwen met groene zakdoeken overnachtte voor de deur van het parlement. \u2018Hoe graag had ik gewild dat mijn oma had meegemaakt wat ik die dag beleefde.\u2019", "Ze beschrijft hoe de tienduizenden activisten de vrieskou van de Argentijnse winter weerstonden. \u2018Meisjes lagen op straat onder dekens, anderen zaten rond kampvuren, weer anderen zochten beschutting onder geparkeerde auto\u2019s.\u2019 Het leek wel, schrijft ze, of \u00e1lle vrouwen waren komen opdagen, niet slechts de onvermoeibare kern van \u2018De Campagne\u2019.", "De volgende dag stemde een nipte meerderheid van de parlementari\u00ebrs voor legalisering, maar in de senaat won uiteindelijk het conservatieve pro-lifekamp met acht stemmen verschil. De nederlaag was slechts een hobbel richting een onvermijdelijke uitkomst, stelt ze. \u2018Dit is geen groene golf meer, dit is een tsunami die iedereen in ons pad zal verzwelgen.\u2019", "Ofelia Fern\u00e1ndez (20)", "In het najaar van 2019 won de peronist Alberto Fern\u00e1ndez de presidentsverkiezingen. De linkse president schaarde zich, in tegenstelling tot zijn voorganger, achter de abortusstrijd en diende opnieuw een wetsvoorstel in bij het parlement. In het kielzog van Fern\u00e1ndez werd de toen 19-jarige Ofelia Fern\u00e1ndez \u2013 partijgenoot, geen familie van \u2013 gekozen in het lokale parlement van Buenos Aires. Ze is de jongste Latijns-Amerikaanse volksvertegenwoordiger ooit. Bij haar inhuldiging droeg ze de groene zakdoek van de pro-abortusbeweging om haar pols, haar vuist fier in de lucht.", "Fern\u00e1ndez mengde zich als scholier al in de feministische strijd. \u2018Noem me geen kleintje\u2019, zei ze als 17-jarige tegen een journalist die haar de mond probeerde te snoeren. Een jaar later was ze een van de insprekers in het Congres. \u2018De clandestiene abortus bestaat en is dodelijk. En de staat is medeverantwoordelijk.\u2019 Vrouwen waren het zat om als eigendom te dienen voor mannen, stelde ze. \u2018Maar we hebben nu ons eigen leger. Dat zijn de vrouwen die daarbuiten roepen: abortus legaal!\u2019", "Het parlementaire debat over abortus stond aanvankelijk voor maart gepland, maar verdween van de agenda door de pandemie. De jonge Fern\u00e1ndez was een van de weinigen in de partij van de president die publiekelijk opriep het debat te hervatten, ondanks een voortdurende coronacrisis. \u2018Het excuus was dat dit is geen moment is voor onenigheid\u2019, zei ze in een interview met France24. \u2018Maar geen enkel recht is verworven door spanning uit de weg te gaan.\u2019"], "authors": ["Joost De Vries"], "keywords": ["drie", "van", "generaties", "voor", "baas", "eigen", "een", "ze", "abortus", "geen", "duurde", "buik", "het", "maar", "haar", "strijd", "argentijnse", "die"], "pubDate": "2020-12-30T11:40:54Z", "publicationId": "1a359314-37ee-33a8-8de7-301d3eb2ed28"}