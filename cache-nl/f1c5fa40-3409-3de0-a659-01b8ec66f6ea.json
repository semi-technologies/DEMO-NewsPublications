{"id": "f1c5fa40-3409-3de0-a659-01b8ec66f6ea", "title": "Mylo Freeman: \u2018Een tas is een statement en staat voor een bepaalde levensfase\u2019", "url": "https://www.parool.nl/ps/mylo-freeman-een-tas-is-een-statement-en-staat-voor-een-bepaalde-levensfase~b7ac6174/", "summary": "Schrijver en illustrator Mylo Freeman (61) maakt na zo\u2019n vijftig prentenboeken een zijsprong met Over dames en tassen.\nDaarin staan verhalen over vrouwen met een reputatie, zoals Ada Lovelace, de eerste computerprogrammeur, en Marie \u00adCurie, de eerste vrouw die een Nobelprijs won.\nOok maakte ze een poppenserie en een theaterstuk naar aanleiding van Arabella\u2019s verhaal.\nBeeld Mylo FreemanOperazangeres Maria Callas en haar avondtasje van BulgariMaria Callas, een van de beroemdste operazangeressen van na de Tweede Wereldoorlog, werd al vroeg ontdekt.\nVoor Chanel was dit een \u2018feministische\u2019 tas, want een moderne vrouw moest toch zeker haar handen vrij hebben voor een glas en een sigaret.", "paragraphs": ["Schrijver en illustrator Mylo Freeman (61) maakt na zo\u2019n vijftig prentenboeken een zijsprong met Over dames en tassen. \u2018Ik wil jonge vrouwen een rolmodel meegeven.\u2019", "De handtas is volgens Mylo Freeman eigenlijk een piepklein huis. \u201cHet is een mobiel huiskamertje dat haast even persoonlijk is als je thuis\u201d. De schrijver en illustrator die zelf nooit, \u2018echt nooit\u2019, de deur uitgaat zonder haar leren handtas van circa 40 centimeter breed, tekende het \u00adverhaal van vijftig inspirerende vrouwen en hun handtas op.", "\u201cHet idee ontstond nadat ik het boek Bedtijdverhalen voor rebelse meisjes voor mijn jongste dochter had \u00adgekocht. Daarin staan honderd verhalen van hero\u00efsche vrouwen met \u00adgeweldige carri\u00e8res.\u201d Later ontdekt Freeman ook het boek Bad Girls Throughout History. Daarin staan verhalen over vrouwen met een reputatie, zoals Ada Lovelace, de eerste computerprogrammeur, en Marie \u00adCurie, de eerste vrouw die een Nobelprijs won. Freeman: \u201cZoiets ga ik ook maken, dacht ik. Ik wil jonge vrouwen een rolmodel meegeven.\u201d", "De schrijver en illustrator doet dat overigens al jaren. Haar reeks van veertien prentenboeken met het donkere prinsesje Arabella in de hoofdrol is onmisbaar in de nog altijd weinig diverse kinderboekenbranche. Ook maakte ze een poppenserie en een theaterstuk naar aanleiding van Arabella\u2019s verhaal.", "\u201cDeze keer wilde ik mijn liefde voor tassen en mode combineren,\u201d zegt Freeman, die toen ze aan het boek begon nog geen idee had dat ze op zo veel bijzondere verhalen zou stuiten. \u201cHet begon met tekenen. Dat ging eigenlijk heel snel. Het was dan ook ontzettend leuk om te doen. Pas gaandeweg ontdekte ik door steeds meer onderzoek wat voor verhalen de verschillende vrouwen met zich meedroegen.\u201d", "Een tas is meer dan een praktisch hulpmiddel, weet de schrijver nu. \u201cHet is een statement, een product dat staat voor een bepaalde levensfase.\u201d", "Beeld Mylo Freeman", "Groot en veel vakjes", "Zo is er het verhaal over Isabella Blow, die het na een heftige jeugd \u2013 haar broertje verdronk in een zwembad, haar vader maakte een einde aan zijn leven \u2013 schopte tot \u00adassistent van Voguehoofdredacteur Anna Wintour en een bekende verschijning was in de modewereld. Het was Blow die ontwerper Alexander McQueen een grote zet gaf aan het begin van zijn carri\u00e8re, ontdekte Freeman.", "\u201cTijdens zijn \u00adafstudeershow kocht ze zijn hele collectie op, waardoor zijn naam in de modewereld meteen was gevestigd.\u201d Niet voor niets werd Blow getekend met een clutch van McQueen. Blow kwam uiteindelijk op dezelfde manier als haar vader om het leven.", "Wellicht overbodig om te melden, maar ook mannen dragen handtassen. Freeman koos er echter bewust voor om te focussen op vrouwen, maar dan wel \u00e1lle vrouwen: jong, oud, niet-wit, wit, selfmade famous, erfgenaam, transgender, travestiet. \u201cHet zijn \u00adallemaal dames. En ze hebben allemaal een verhaal. Dat hebben ze gemeen.\u201d", "\u201cNeem Marie Antoinette of Paris Hilton,\u201d gaat Freeman door. \u201cEn M\u00e1xima!\u201d", "Na een maandenlange zoektocht naar de achtergronden van handtassen en hun baasjes, durft Freeman wel te zeggen waar een echt goede tas aan moet voldoen: veel vakjes waarin allerlei dingetjes kunnen. \u201cDat maakt een tas ook spannend.\u201d", "En een handtas moet groot zijn, als het aan Freeman ligt. Dus geen clutch, maar zo\u2019n exemplaar dat over de schouder kan. Hij mag niet zwart zijn, zegt ze stellig. \u201cHet zegt iets over de persoon, zo\u2019n tas. Die draag je \u00adaltijd bij je en daar moet je persoonlijkheid uit spreken. Een felle kleur doet het goed.\u201d", "Zelfportret. Beeld Mylo Freeman", "Mylo Freeman: Over dames en tassen, Rubinstein, \u20ac19,99, \u00adverschijnt 25 november", "Drie favorieten van Mylo Freeman", "Beeld Mylo Freeman", "Actrice Laverne Cox en haar Jean Hearts clutch van Edie Parker", "Laverne Cox (48), die bekend werd met haar rol in de hitserie Orange Is the New Black, kwam pas echt tot bloei na haar transitie naar vrouw. Ze maakte tijdens de Emmy Awards in 2019 een statement met haar regenboogclutch van Parker. Op de tas stond de tekst \u2018October 8, Title VII, Supreme Court\u2019. Op die datum zou een lgbtq-zaak worden behandeld door het Hooggerechtshof in de VS. \u2018Title VII\u2019 verwijst naar de wet tegen discriminatie op de werkvloer op \u00adbasis van geslacht. De regering-Trump wilde die wet terugdraaien, waarmee discriminatie van transgenders in feite legaal zou worden.", "Beeld Mylo Freeman", "Operazangeres Maria Callas en haar avondtasje van Bulgari", "Maria Callas, een van de beroemdste operazangeressen van na de Tweede Wereldoorlog, werd al vroeg ontdekt. Haar moeder, die liever een zoon had gehad, gebruikte haar dochter om het gezin van een inkomen te voorzien. Hoewel Callas op haar dertiende werd afgewezen bij het conservatorium, zette ze door. Ze kreeg de bijnaam la divina, de goddelijke, en had een relatie met scheepsmagnaat Aristoteles Onassis. Ze droeg een Bulgari-avondtasje op de avond dat hun affaire door de pers werd vastgelegd. Een groot schandaal, want ze waren allebei getrouwd met een ander. Later werd Callas ingeruild voor Jackie Kennedy.", "Beeld Mylo Freeman", "Ontwerpster Coco Chanel en haar Chanel 2.55", "Coco Chanels beroemde 2.55, is genoemd naar het moment waarop zij de tas ontwierp: in februari 1955. Chanel was dol op paardensport en baseerde het doorgestikte patroon op een zadeldekje. Het schouder\u00adkettinkje was een vernieuwend ontwerp, want tot die tijd werden tassen vooral in de hand gedragen. Voor Chanel was dit een \u2018feministische\u2019 tas, want een moderne vrouw moest toch zeker haar handen vrij hebben voor een glas en een sigaret. Overigens deed Chanel geen moeite om trends te volgen: \u201cIk maak geen mode. Ik ben mode.\u201d"], "authors": ["Raounak Khaddari"], "keywords": ["van", "het", "op", "staat", "met", "die", "tas", "een", "freeman", "en", "levensfase", "mylo", "bepaalde", "haar", "statement", "ze", "voor"], "pubDate": "2020-11-23T20:00:18+01:00", "publicationId": "a3002aeb-6d5a-3894-adcb-0212effbc567"}