{"id": "42980370-1d1c-3a2b-9767-44e07f42a13e", "title": "President Rekenkamer: hoe politiek herhaling toeslagenaffaire kan voorkomen", "url": "https://www.ewmagazine.nl/nederland/achtergrond/2021/01/president-rekenkamer-hoe-politiek-herhaling-toeslagenaffaire-kan-voorkomen-797901/", "summary": "Om een nieuwe toeslagenaffaire te voorkomen, zouden alle Tweede Kamerleden die aantreden na de verkiezingen van 17 maart kennis moeten nemen van de \u2018canon van parlementaire onderzoeken en enqu\u00eates\u2019.\nDat vindt Arno Visser, president van de Algemene Rekenkamer.\n\u2018Elke ongelukkige politieke affaire is ongelukkig op dezelfde wijze,\u2019 aldus Visser, de befaamde openingszin van Tolstojs roman Anna Karenina parafraserend.\nKort en goed: gebrekkige beleidsvoorbereiding en te ambitieuze beleidsvoornemens, overwaardering van beleidsvorming en onderwaardering van de uitvoering.\n\u2018Alles is al een keer gezegd en geschreven\u2019Het probleem is volgens Visser niet dat de politiek geen lessen leert uit affaires.", "paragraphs": ["Om een nieuwe toeslagenaffaire te voorkomen, zouden alle Tweede Kamerleden die aantreden na de verkiezingen van 17 maart kennis moeten nemen van de \u2018canon van parlementaire onderzoeken en enqu\u00eates\u2019. Dat vindt Arno Visser, president van de Algemene Rekenkamer.", "Visser schrijft dit deze week in zijn jaarlijkse nieuwjaarsessay in weekblad EW. \u2018De canon van parlementaire onderzoeken en enqu\u00eates moet 150 boekenkasten vullen, de inhoud ervan moet helpen een nieuwe ontsporing van beleid tijdig te herkennen,\u2019 aldus Visser.", "\u2018Elke ongelukkige politieke affaire is ongelukkig op", "dezelfde wijze\u2019", "Visser analyseert in zijn essay ruim dertig jaar politieke affaires en de parlementaire onderzoeken en enqu\u00eates die daarop volgden \u2013 van de paspoortaffaire van eind jaren tachtig tot recent de toeslagenaffaire. Zijn conclusie: alle politieke affaires hebben in wezen dezelfde oorzaken.", "\u2018Elke ongelukkige politieke affaire is ongelukkig op dezelfde wijze,\u2019 aldus Visser, de befaamde openingszin van Tolstojs roman Anna Karenina parafraserend. Kort en goed: gebrekkige beleidsvoorbereiding en te ambitieuze beleidsvoornemens, overwaardering van beleidsvorming en onderwaardering van de uitvoering.", "\u2018Alles is al een keer gezegd en geschreven\u2019", "Het probleem is volgens Visser niet dat de politiek geen lessen leert uit affaires. \u2018Alles is al een keer gezegd en geschreven.\u2019 Maar die lessen beklijven niet. \u2018Het is alsof je kijkt naar een rondrijdende miniatuurtrein die op een modelspoorbaan telkens bij dezelfde wissel ontspoort.\u2019 Voor een belangrijk deel komt dit geheugenverlies door de hoge omloopsnelheid van Kamerleden, en ook van ministers en ambtenaren. Kostbare kennis en ervaring gaan zo in rook op.", "Visser: \u2018De verwachting is dat na 17 maart eenderde van de zittende Kamerleden vertrekt. Bij elke andere organisatie zou dat zorgen baren.\u2019 Vandaar zijn app\u00e8l aan de nieuwe Kamerleden: neem kennis van het verleden om \u2018in het hier en nu patronen te leren herkennen. De toeslagenaffaire mag niet worden overgedaan.\u2019"], "authors": [], "keywords": ["zijn", "van", "politieke", "en", "een", "politiek", "kan", "kamerleden", "toeslagenaffaire", "voorkomen", "rekenkamer", "hoe", "herhaling", "te", "visser", "president", "dat", "die"], "pubDate": "2021-01-07T10:41:55Z", "publicationId": "092941c0-de6d-3237-8658-2bffe5811195"}