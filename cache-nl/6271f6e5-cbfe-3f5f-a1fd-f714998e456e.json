{"id": "6271f6e5-cbfe-3f5f-a1fd-f714998e456e", "title": "Het geheim voor een lang leven: controle over de ademhaling en fantasierijke verhalen", "url": "https://trouw.nl/opinie/het-geheim-voor-een-lang-leven-controle-over-de-ademhaling-en-fantasierijke-verhalen~bef1c36b/", "summary": "Wat een fijne wereld zou het zijn, wanneer we in alles het positieve als vertrekpunt nemen.\nBregman hoopt dat je, zelfs als je zijn boek niet leest, de titel dagelijks als medicijn inneemt.\nDit brengt mij bij het verhaal van een man die heel lang in leven is gebleven.\nDaarnaast waren het de mooie en fantasierijke verhalen die hij zichzelf en anderen vertelde die zijn adem\u00adhaling tot rust brachten.\nOver het algemeen zijn het angstige mensen bij wie het glas en ook het leven halfleeg is.", "paragraphs": ["Op dit moment lees ik het boek van Rutger Bregman \u2018De meeste mensen deugen\u2019. De titel lijkt net een doktersrecept voor pessimisten en doemdenkers. Maar het geldt ook als een feelgoodboek voor optimisten. Wat een fijne wereld zou het zijn, wanneer we in alles het positieve als vertrekpunt nemen. Stel je voor: de meeste politici deugen. De meeste politiemensen deugen. De meeste medewerkers van de Belastingdienst deugen. De meeste uitkeringsgerechtigden deugen. De meeste asielzoekers deugen. De meeste migranten deugen. De meeste zwarte en witte mensen deugen. En de meeste vaccins deugen. Je zou er een mooie scheurkalender van kunnen maken, naar het voorbeeld van \u2018Liefde is ...\u2019 , maar dan dus met \u2018De meeste ... deugen\u2019.", "Uitgaan van het goede in de mens, dat zijn we de laatste jaren kwijtgeraakt. Bregman hoopt dat je, zelfs als je zijn boek niet leest, de titel dagelijks als medicijn inneemt. Vanaf nu gewoon je dag beginnen met een \u2018de-meeste-mensen-deugenpil\u2019. Volgens de schrijver kan het medicijn zelfs levensveranderend zijn. Wanneer je de betekenis echt tot je door laat dringen kijk je nooit meer op dezelfde manier naar de wereld.", "Dit brengt mij bij het verhaal van een man die heel lang in leven is gebleven. Zijn geheim lag niet in wat hij at of dronk, of hij veel of weinig seks had of dat hij optimale \u00adlichaamsbeweging had. Hij gaf aan dat de controle over zijn ademhaling zijn leven had verlengd. Daarnaast waren het de mooie en fantasierijke verhalen die hij zichzelf en anderen vertelde die zijn adem\u00adhaling tot rust brachten. Hij bleef tot het einde \u00adpositief denken.", "Indrukwekkende zandstranden", "Zijn laatste verhaal over de dagen die hij in het ziekenhuis had doorgebracht, verbaasde me dan ook niets. Naast hem lag een terminaal zieke man met wie hij bevriend raakte. Dagelijks vertelde hij aan zijn terminaal zieke vriend over het uitzicht uit het raam waar hij vlakbij lag. Hij zag indrukwekkende zandstranden, de mangrovemoerassen en lagunes. Hij vertelde over de bloemen, de bomen, de opkomende zon en de prachtige wolken. De heuvels in de verte, de diverse vogelsoorten in de lucht, de hagedissen, slangen, en hij vertelde over de mieren die in rijtjes een reis maakten naar een onbekende bestemming.", "Elke dag vertelde hij verhalen aan zijn zieke vriend. En hij bleef vertellen tot hij zijn laatste adem uitblies. Zijn vriend vroeg daarna aan de verpleegkundige of zijn bed verplaatst kon worden, naast het raam. Eenmaal bij het raam keek hij vol verwachting uit naar het plaatje dat zijn fantasie gekleurd had. Hij was verbaasd toen hij \u00aduitkeek op een hoge witte muur. Geen prachtig mooie wolken, geen vliegende vogels of mooie rode zon. Het was een witte muur. Teleurgesteld wendde hij zich naar de verpleegster en zei dat zijn overleden vriend hem een heel ander uitzicht had geschetst. De verpleegster moest glimlachen en zei hem dat zijn vriend blind was geweest. Of er wetenschappelijke onderzoek naar gedaan is weet ik niet, maar mijn onderbuikgevoel zegt me dat doemdenkers en pessimisten vaker ziek zijn en korter leven. Over het algemeen zijn het angstige mensen bij wie het glas en ook het leven halfleeg is.", "Gelukkig hoor ik bij de mensen voor wie het glas altijd halfvol zit. Ik kan nu al genieten van de gedachte dat het nieuwe jaar ons veel moois gaat brengen. Want de meeste feesten deugen. Let\u2019s #Gofix-21. Ik wens u \u00adalvast prettige kerstdagen en een gelukkig Nieuwjaar.", "Deze week is er wegens het reces van de Kamer geen \u00adpolitieke \u00adrubriek van Bart Zuidervaart.", "Babah Tarawally is schrijver, columnist en programmamaker. Voor Trouw schrijft hij om de week over (verborgen) discriminatie en racisme, maar vooral over manieren om elkaar op dit thema te kunnen verstaan. Lees ze hier terug."], "authors": ["Babah Tarawally"], "keywords": ["zijn", "van", "fantasierijke", "voor", "en", "verhalen", "geheim", "leven", "een", "controle", "lang", "meeste", "het", "deugen", "hij", "dat", "je"], "pubDate": "2020-12-23T10:47:00Z", "publicationId": "b66cd8e4-4294-3571-bcd7-e490527f1a48"}