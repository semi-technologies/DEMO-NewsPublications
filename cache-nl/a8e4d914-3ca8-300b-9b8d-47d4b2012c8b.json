{"id": "a8e4d914-3ca8-300b-9b8d-47d4b2012c8b", "title": "Samenwerken met Shell brengt ons verder, polarisatie en rechtszaak niet", "url": "https://trouw.nl/opinie/samenwerken-met-shell-brengt-ons-verder-polarisatie-en-rechtszaak-niet~bc209554/", "summary": "We worden niet alleen geconfronteerd met een verwoestende pandemie, zei hij, maar ook met de doorgaande opwarming van de aarde en ecologische achteruitgang.\nMaar dat helpt ons niet echt verder.\nDe rechtszaak tegen Shell wordt daarin vanuit de verschillende perspectieven verteld: de CEO van Shell, de consument, de topambtenaar, de docent maatschappijleer en een jongere.\nDie zeker op de schouders van Shell ligt, maar ook op die van u en mij, van politici en de regering.\nHet oliebedrijf zelf ontkent dat het op ramkoers zou liggen met het klimaat.", "paragraphs": ["Shell zit in het beklaagdenbankje. Milieudefensie voert een rechtszaak tegen het oliebedrijf. De zaak spreekt tot de verbeelding en genereert veel publiciteit. Maar is polarisatie de route naar effectief klimaatbeleid? Alleen co\u00f6peratie brengt ons verder.", "De klimaatuitdaging is enorm. Ant\u00f3nio Guterres, secretaris-generaal van Verenigde Naties, sprak zich onlangs nog krachtig uit over de toestand van de wereld. We worden niet alleen geconfronteerd met een verwoestende pandemie, zei hij, maar ook met de doorgaande opwarming van de aarde en ecologische achteruitgang. De opgave waarvoor we als mensheid staan, is enorm en dit vraagt om een gezamenlijke inzet.", "Ons wordt niet gevraagd bij de pakken neer te zitten; ons wordt gevraagd verantwoordelijkheid te nemen en \u2018een gebroken wereld heel te maken\u2019, zoals de onlangs overleden rabbijn Jonathan Sacks het treffend formuleert in zijn gelijknamige boek. De gevolgen van klimaatverandering en de ecologische achteruitgang kunnen ons angstig en apathisch maken. Sacks schrijft hierover: \u201cHet enige tegengif tegen angst is verantwoordelijkheid. (\u2026) Moed wordt geboren op het moment dat we besluiten om, in plaats van te klagen, persoonlijk protest aan te tekenen tegen het kwaad in de wereld door goed te doen, hoe onbeduidend ook.\u201d", "In een gebroken wereld zijn altijd tekenen van hoop zichtbaar. Burgers zetten energieco\u00f6peraties op. Wetenschappers bedenken cleantech innovaties. Start-ups storten zich op het opruimen van de plastic soep, installateurs installeren warmtepompen, glastuinbouwers verwarmen hun kassen met aardwarmte. Ook de grote olie- en gasbedrijven investeren in toenemende mate in duurzame energieoplossingen.", "Geen makkelijke oplossingen", "De ecologische crisis is geen crisis waarin makkelijke oplossingen voor het oprapen liggen. Deze crisis stelt fundamentele vragen bij de inrichting van onze samenleving, de spelregels van onze economie en onze verhouding tot de natuur. Dat maakt dit vraagstuk een sociale kwestie.", "Het is dan makkelijk om een zondebok aan te wijzen, zoals de overheid, het \u2018systeem\u2019 of een oliebedrijf. Maar dat helpt ons niet echt verder. Het cre\u00ebren van tegenstellingen die mensen en organisaties uit elkaar drijven, maakt dialoog onmogelijk. Wij zitten met elkaar in hetzelfde schuitje. Iedereen heeft een verantwoordelijkheid: als burger, consument, werknemer, werkgever, buur, aandeelhouder, ambtenaar, politicus. Kerkvader Augustinus zei het mooi: \u201cWij zijn de tijden. Zoals wij zijn, zijn de tijden.\u201d", "Deze gezamenlijke verantwoordelijkheid komt goed naar voren in de voorstelling \u2018De Zaak Shell\u2019 die theatermakers Anoek Nuyens en Rebekka de Wit in opdracht van Milieudefensie maakten. De rechtszaak tegen Shell wordt daarin vanuit de verschillende perspectieven verteld: de CEO van Shell, de consument, de topambtenaar, de docent maatschappijleer en een jongere. De rollen worden zo overtuigend vertolkt dat de toeschouwer in verwarring en met ongemak naar huis gaat. En dat maakt deze voorstelling zo sterk. \u201cDe klimaatcrisis is een verantwoordelijkheidscrisis\u201d, constateren de theatermakers terecht.", "Gedeelde verantwoordelijkheid", "Maar het is een gedeelde verantwoordelijkheid. Die zeker op de schouders van Shell ligt, maar ook op die van u en mij, van politici en de regering. De industrie of de oliebedrijven aanwijzen als de zondebok is een te gemakkelijk antwoord. Het levert wellicht stemmen en publiciteit op, we helpen het klimaat er niet mee verder.", "In de overgang naar een duurzame economie heeft ieder een verantwoordelijkheid. Zonder grote bedrijven gaan we de energietransitie niet voor elkaar krijgen. Kijk maar wie de windparken op zee bouwt, plannen ontwikkelt voor waterstoffabrieken en elektrische auto\u2019s produceert. In het klimaatdebat zien we veel polarisatie, maar wat we nodig hebben, is co\u00f6peratie. Elk bedrijf, ook Shell, kan een \u2018force for good\u2019 zijn. Alleen als we klimaatverandering beschouwen als ons gezamenlijk vraagstuk, vinden we ook met elkaar de oplossingen.", "Lees ook:", "\u2018Shell-bestuur beschikt over de klimaatknop, maar draait de verkeerde kant op\u2019", "Tenzij de rechter ingrijpt, veroorzaakt Shell in 2030 nog 35 procent \u00e9xtra CO2, stelt Milieudefensie. Het oliebedrijf zelf ontkent dat het op ramkoers zou liggen met het klimaat.", "Als wij geen olie pompen doet een ander het wel, zegt Shells advocaat in unieke klimaatzaak Milieudefensie", "Milieudefensie sleepte Shell voor de rechter om een schone koers te eisen. Dat is onterecht en zinloos, reageerde het oliebedrijf.", "Wie is verantwoordelijk voor klimaatcrisis? Zeg het maar", "Toneelschrijvers Anoek Nuyens en Rebekka de Wit maakten een voorstelling over de klimaatcrisis. Het werd een soort whodunit. Wie is verantwoordelijk? Shell, de overheid, of de consument?"], "authors": ["Henri Bontenbal"], "keywords": ["van", "shell", "het", "rechtszaak", "ons", "met", "op", "maar", "samenwerken", "verder", "niet", "een", "en", "te", "dat", "polarisatie", "brengt"], "pubDate": "2020-12-10T13:58:00+01:00", "publicationId": "b66cd8e4-4294-3571-bcd7-e490527f1a48"}