{"id": "9746d8d8-ede6-3600-896f-1db2e2a4ebd8", "title": "Hillbilly Elegy is Oscarwaardig: dramatisch, doorleefd, en van elke glamour ontdaan", "url": "https://www.parool.nl/kunst-media/hillbilly-elegy-is-oscarwaardig-dramatisch-doorleefd-en-van-elke-glamour-ontdaan~bddf2d59/", "summary": "Ze heeft een lotgenote in Glenn Close, die zelfs al zeven keer werd genomineerd en die nominaties ook nog nooit verzilverd zag worden.\nAdams en Close maken volgend \u00adOscarseizoen waarschijnlijk weer kans, want hun rollen in de Netflixfilm Hillbilly Elegy zijn van het slag dat men in Hollywood doorgaans Oscarwaardig vindt: dramatisch, doorleefd, en van elke glamour ontdaan.\nHillbilly Elegy is de verfilming van het gelijknamige boek uit 2016 van J.D.\nDat is geenszins een spoiler, want de verfilming van Hillbilly Elegy schakelt al vrij snel heen en weer tussen de belevenissen van 13-jarige J.D.\nRegisseur Ron Howard schakelt in Hillbilly Elegy heen en weer tussen 1997, het jaar dat J.D.", "paragraphs": ["Een groot onrecht in Hollywood is dat Amy Adams nog steeds geen \u00adOscar heeft. De roodharige actrice werd al zes keer genomineerd, voor zeer uiteenlopende rollen (vicepresidentsvrouw in Vice, oplichter in American Hustle) maar greep tot nu toe steeds naast het beeldje. Ze heeft een lotgenote in Glenn Close, die zelfs al zeven keer werd genomineerd en die nominaties ook nog nooit verzilverd zag worden.", "Adams en Close maken volgend \u00adOscarseizoen waarschijnlijk weer kans, want hun rollen in de Netflixfilm Hillbilly Elegy zijn van het slag dat men in Hollywood doorgaans Oscarwaardig vindt: dramatisch, doorleefd, en van elke glamour ontdaan.", "Hillbilly Elegy is de verfilming van het gelijknamige boek uit 2016 van J.D. Vance (1984), die in deze auto\u00adbiografie zijn moeizame jeugd in Kentucky en Ohio beschrijft.", "J.D., zoals hij door iedereen wordt genoemd, groeide op tussen de hillbillies, in de ondertitels vertaald met \u2018boerenkinkels\u2019, maar \u2018Tokkies\u2019 zou ook een passende vertaling zijn. Zijn moeder Beverly, kortweg Bev (Amy Adams), was verslaafd en had losse handjes.", "Opgroeien met oma", "Na de zoveelste misstap van Bev ontfermde zijn oma (Glenn \u00adClose) zich over de 13-jarige J.D., een introverte en gezette studiebol die door zijn leeftijdgenoten werd gepest. Uiteindelijk kwam het toch nog goed met J.D. Vance: hij studeerde af op Yale, schreef een bestseller en trouwde met zijn studievriendin.", "Dat is geenszins een spoiler, want de verfilming van Hillbilly Elegy schakelt al vrij snel heen en weer tussen de belevenissen van 13-jarige J.D. (Owen Asztalos) en de 27-jarige student J.D (Gabriel Basso). Die volwassen versie leren we kennen op een beslissend moment van zijn studie: hij moet een stageplek zien te bemachtigen. Bij een chic etentje met mogelijke werkgevers zien we dat hij allesbehalve in zijn element is \u2013 hij weet niet met welk bestek hij moet beginnen. In paniek belt hij zijn vriendin Usha (Frieda Pinto) om hem te helpen.", "Maar het is een ander telefoontje dat zijn kansen op een stageplek op scherp zet. Zijn zus Lindsay belt hem om te zeggen dat Bev in het ziekenhuis is opgenomen na een overdosis hero\u00efne. J.D. ziet zich genoodzaakt naar zijn geboortestreek af te reizen, een autorit van tien uur. Een reeks flashbacks maakt duidelijk dat J.D. ook goede herinneringen aan zijn jeugd bewaart en dat zijn moeder niet altijd een hopeloos geval was: ooit was ze een verpleegkundige in een ziekenhuis, tot ze op een dag stoned van de medicijnen door de gangen rolschaatste en werd ontslagen.", "Regisseur Ron Howard schakelt in Hillbilly Elegy heen en weer tussen 1997, het jaar dat J.D. door zijn oma wordt opgevangen, en 2011, waarin hij moet kiezen tussen een stage bemachtigen of zijn moeder helpen.", "Vet aangezet drama", "In het regelmatig vet aangezette drama krijgen vooral Adams en Close de kans flink uit te pakken met emotionele sc\u00e8nes die het goed zullen doen bij de leden van de Academy die de Oscars uitdelen. Uiteraard moet het prijzenseizoen nog beginnen \u2013 als het al doorgaat - en duurt het nog een paar maanden voor de Oscarnominaties bekendgemaakt worden. Maar dat Adams en vooral Close het al goed doen in de peilingen is een gunstige voorbode voor de actrices die al zo vaak naast een Oscar grepen."], "authors": ["Andr\u00e9 Nientied"], "keywords": ["ontdaan", "van", "dramatisch", "jd", "het", "hij", "elke", "zijn", "die", "met", "hillbilly", "glamour", "elegy", "een", "en", "dat", "doorleefd", "oscarwaardig"], "pubDate": "2020-11-27T16:01:39+01:00", "publicationId": "a3002aeb-6d5a-3894-adcb-0212effbc567"}