{"id": "ea27408e-f487-30d2-98ff-11a3bfbddc7b", "title": "Opvoedvraag: hoe kun je iemand helpen die lijdt aan postpartum depressie?", "url": "https://volkskrant.nl/de-gids/opvoedvraag-hoe-kun-je-iemand-helpen-die-lijdt-aan-postpartum-depressie~b0d2a7d6/", "summary": "Deze openheid achteraf is natuurlijk een goede zaak, maar wat als een vrouw er midden in zit?\nHoe kun je iemand bijstaan die lijdt aan een postpartum depressie?\n\u2018Als je besluit een kind te nemen, dan moet je niet gaan zeuren als het niet goed gaat.\u2019Met zijn onderzoeksgroep hield Pop diepte-interviews met zwangere vrouwen.\n\u2018Als de moeder die klachten heeft, maar toch normaal kan functioneren, dan spreek je van depressieve klachten, geen depressie.\u2019Wat kun je doen?\nStel je kwetsbaar op en deel dat jij als ouder soms ook twijfelt of je het goed doet.", "paragraphs": ["Beeld Claudie de Cleen", "Brooke Shields, Chrissy Teigen, Reese Witherspoon, Adele, Gwyneth Paltrow en Serena Williams: wat hebben deze vrouwen - naast roem - met elkaar gemeen? Ze vertelden openhartig dat ze na de bevalling last hadden van depressieve gevoelens. Alsof je \u2018bedekt bent met teer\u2019 en \u2018onder water leeft\u2019, zo omschreef zangeres Alanis Morissette haar mentale conditie. Deze openheid achteraf is natuurlijk een goede zaak, maar wat als een vrouw er midden in zit? Hoe kun je iemand bijstaan die lijdt aan een postpartum depressie?", "Dit zeggen de deskundigen", "In Nederland kampen jaarlijks ongeveer 23 duizend vrouwen met een depressie na de geboorte van hun kind. Dat is zo\u2019n 15 procent. Volgens experts worden de klachten niet altijd herkend of gemeld, omdat vrouwen uit schaamte zwijgen over hun problemen.", "\u2018In feite is postpartum depressie niet anders dan een gewone depressie, maar die nu optreedt bij een vrouw op een moment dat het sociaal gezien niet wordt geaccepteerd door haar omgeving\u2019, zegt Victor Pop, hoogleraar Eerstelijnszorg Universiteit van Tilburg en voormalig huisarts. \u2018Dat postpartum depressie wordt veroorzaakt door een schommeling in de hormonen is een fabel.\u2019", "Waarom is het taboe nog zo groot? \u2018Alles is planbaar in deze eeuw\u2019, aldus Pop. \u2018Als je besluit een kind te nemen, dan moet je niet gaan zeuren als het niet goed gaat.\u2019", "Met zijn onderzoeksgroep hield Pop diepte-interviews met zwangere vrouwen. \u2018We zagen dat partnerbetrokkenheid een belangrijke buffer is tegen depressieve stemmingen.\u2019", "Het leven van een kersverse moeder staat op zijn kop en het slaapgebrek stapelt zich op: logisch dus dat er niet constant een jubelstemming heerst. Hoe weet je of er sprake is van een depressie? \u2018Volgens de Edinburgh Postnatal Depression Scale zijn er twee hoofdsymptomen: sombere gedachten en verlies in interesse en plezier\u2019, zegt Pop. \u2018Als de moeder die klachten heeft, maar toch normaal kan functioneren, dan spreek je van depressieve klachten, geen depressie.\u2019", "Wat kun je doen?", "\u2018Ga geen doktertje spelen. Een blinde darm ga je er zelf ook niet uithalen\u2019, adviseert Victor Pop. Hulp inschakelen dus. \u2018Als huisarts heb ik te vaak meegemaakt dat de moeders of partners te laat aan de bel trekken omdat ze meenden het zelf te kunnen oplossen.\u2019", "\u2018Een moeder zonder roze wolk laat dat niet makkelijk zien. Je moet dus doorvragen als je het vermoeden hebt dat ze depressief is\u2019, zegt Tilda Timmers, therapeut voor moeders met een postnatale depressie en auteur van het boek En toen kreeg ik weer lucht. \u2018Prik door het masker heen. Ga langs of bel in plaats van te appen. Let op haar lichaamstaal. Dat masker zetten vrouwen op omdat ze bang zijn te worden weggezet als een slechte moeder.\u2019", "Toen Timmers zelf depressief werd na de geboorte van haar kind vertelde ze dit aan niemand, ook niet aan haar man. \u2018Ik dacht: dan gaat hij bij me weg.\u2019 Timmers had last van angstgedachten, ook wel intrusies genoemd. \u2018Ik dacht: wat als ik de kinderwagen loslaat op de brug? En: met dat mes uit de vaatwasser kan ik mijn kind doden. Ik voelde me hier erg schuldig over. Ik wist toen niet dat die gedachten voortkomen uit het waarschuwingssysteem in je brein en dat het niet betekent dat je dit ook wilt doen.\u2019", "Mensen hebben de neiging om met oplossingen of ongevraagde adviezen te komen (\u2018Probeer eens een papfles, dan slaapt-ie vanzelf door\u2019). \u2018Daar heeft een moeder op dat moment geen behoefte aan\u2019, zegt Timmers. \u2018Stel open vragen. Luister gewoon. Stel je kwetsbaar op en deel dat jij als ouder soms ook twijfelt of je het goed doet. Zeg dat het goedkomt.\u2019"], "authors": ["Anna Van Den Breemer"], "keywords": ["opvoedvraag", "van", "als", "iemand", "hoe", "helpen", "het", "op", "die", "ik", "postpartum", "een", "je", "dat", "niet", "depressie", "en", "kun", "lijdt"], "pubDate": "2020-11-03T14:34:43+01:00", "publicationId": "1a359314-37ee-33a8-8de7-301d3eb2ed28"}