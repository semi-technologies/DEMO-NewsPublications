{"id": "ca1bec0f-9832-3c05-a80e-fd61f0c9d88e", "title": "In je eentje een familiefeest vieren, is magisch. Kerst 2001 deed ik het", "url": "https://www.volkskrant.nl/columns-opinie/in-je-eentje-een-familiefeest-vieren-is-magisch-kerst-2001-deed-ik-het~bb8c4243/", "summary": "Kerst 2001 deed ik het, waarschijnlijk was er iets net uit, of zo.\n\u2018Chinees\u2019, zei Martin.\n\u2018Jawel\u2019, zei ik, \u2018lekker \u2013 maar toch niet met Kerst!\u2019 \u2018Toch wel\u2019, zei Martin.\n\u2018Zeker\u2019, zei ik, \u2018maar daarom geloof ik het nog niet!\u2019Honderd worstenbroodjes later: \u2018Zeggen jullie nou eens gewoon wat we gaan eten.\u2019\u2018Chinees\u2019, zei Martin.\n\u2018Nee hoor\u2019, zei Femie, de bakken uitstallend, \u2018we gaan gewoon Chinees eten.\u2019 \u2018Dit geloof ik niet\u2019, zei ik, nasi opscheppend.", "paragraphs": ["Geen kerstdiners dit jaar. Nou ja, tja. Ach. Het biedt ook kansen, natuurlijk. Mogelijk raakt Jezus voorgoed uit de mode en wordt het nooit meer Kerst. Ik noteer: Trump, vuurwerk, christendom.", "Wie alleen is, heeft geluk. In je eentje een familiefeest vieren, is magisch. Kerst 2001 deed ik het, waarschijnlijk was er iets net uit, of zo. Daar zat ik in Enschede, \u2018heel alleen Kerstfeest te vieren\u2019. (Hazes, Eenzame Kerst. Een vrolijk lied. Andr\u00e9 zingt dat hij in de gevangenis zit, hij heeft gestolen, maar: voor zijn gezin. En wat denk je? Thuis, onder de boom, zit een andere man, nota bene in Hazes z\u2019n luie stoel.)", "Nou ja, kon Hazes wel in \u00e9\u00e9n dag Moby Dick lezen, bijvoorbeeld. Deed ik tenminste in 2001. Zeshonderd pagina\u2019s, vijftig per uur, \u2019s avonds soep uit blik. Tweede Kerstdag: Hitler, Hoogmoed, 1889-1936, het eerste deel van Kershaws dubbeldekker. Zelf Maarten \u2019t Hart worden.", "\u2018Opschepper\u2019, zegt Jet. Soms, als de deadline nadert, komt ze gezellig even kijken.", "\u2018Ook als ik toegeef dat van deel twee nooit meer iets gekomen is?\u2019", "Tja, mja, nog steeds een opschepper.", "\u2018Waardoor Hitler voor mij altijd de sportbobo is gebleven die de Olympische Spelen naar Berlijn haalde?\u2019", "Schrijf anders over de Chinees, oppert ze. Dat was toch ook met Kerst?", "\u2018G\u00f3dverdomme\u2019, zeg ik, \u2018dat was een heel andere Kerst. Een tegenovergestelde Kerst. Totaal niet eenzaam.\u2019 (Nooit, echt nooit, \u00f3p de deadline een geheel andere Kerst opperen. Niet doen.)", "Maar ok\u00e9, die andere Kerst waren we na het zwavelstokjes venten te gast bij Femie en Martin, vrienden van mijn ouders. Deden we nooit, Kerst vieren bij andere mensen. Er zat iets in het kerstbrood, denk ik, spijs die naar mijn puberbrein steeg. \u2018Wat eten we vanavond eigenlijk\u2019, vroeg ik al tijdens de koffie.", "\u2018Chinees\u2019, zei Martin.", "Moest ik hard om lachen. Goeie grap. \u2018Even serieus\u2019, zei ik.", "\u2018We halen Chinees\u2019, zei Femie.", "Weer lachte ik beleefd. \u2018Chinees halen met Kerst? Als er gasten zijn?\u2019", "\u2018Hou je niet van Chinees?\u2019, vroeg Martin. \u2018Jawel\u2019, zei ik, \u2018lekker \u2013 maar toch niet met Kerst!\u2019 \u2018Toch wel\u2019, zei Martin. \u2018Yeah right\u2019, zei ik.", "\u2018Je hoort toch wat Martin zegt\u2019, zei mijn moeder. \u2018Zeker\u2019, zei ik, \u2018maar daarom geloof ik het nog niet!\u2019", "Honderd worstenbroodjes later: \u2018Zeggen jullie nou eens gewoon wat we gaan eten.\u2019", "\u2018Chinees\u2019, zei Martin. Nu maakte ik glimlachend een wegwerpgebaar, erboven staan was beter. Femie zei: \u2018We hebben een heel lekkere Chinees hoor.\u2019", "Toch weer schateren, het bleef leuk. \u2018Mag ik zeven bakken babi pangang\u2019, brulde ik door de woonkamer. \u2018Het is Kerst!\u2019", "Martin trok zijn jas aan. \u2018Wat ga je doen?\u2019, vroeg ik. \u2018Chinees halen\u2019, zei hij. \u2018Doe normaal\u2019, zei ik. Martin vroeg: \u2018Wil je mee?\u2019 \u2018Ik ken jou\u2019, zei ik, \u2018dan rij je er voor de grap heen.\u2019", "Na een half uurtje was Martin terug, met dunne witte plastic zakjes waarin een soort ufo\u2019s zaten, of bermbommen, ingepakt in grijs papier. \u2018Gaan we nu Chinees eten om mij te pesten?\u2019 zei ik. \u2018Nee hoor\u2019, zei Femie, de bakken uitstallend, \u2018we gaan gewoon Chinees eten.\u2019 \u2018Dit geloof ik niet\u2019, zei ik, nasi opscheppend. \u2018Jullie houden me voor de gek.\u2019", "\u2018Wie wil er een stokje sat\u00e9?\u2019, vroeg mijn moeder."], "authors": ["Peter Buwalda"], "keywords": ["chinees", "een", "eentje", "kerst", "ik", "familiefeest", "zei", "vieren", "vroeg", "je", "deed", "martin", "wat", "het", "magisch"], "pubDate": "2020-12-17T14:05:10Z", "publicationId": "1a359314-37ee-33a8-8de7-301d3eb2ed28"}