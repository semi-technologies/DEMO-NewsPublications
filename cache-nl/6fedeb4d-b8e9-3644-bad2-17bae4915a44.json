{"id": "6fedeb4d-b8e9-3644-bad2-17bae4915a44", "title": "En toen waren ze binnen", "url": "https://www.volkskrant.nl/kijkverder/v/2021/en-toen-waren-ze-binnen-een-reconstructie-van-de-chaos-in-het-capitool~v419421/", "summary": "Fandos heeft dan nog niet gehoord wat kijkers van de livestream van het debat al wel hebben opgepikt.\nOp Pence en Grassley na zitten alle senatoren en de aanwezige pers en personeelsleden gevangen.\nFandos heeft tien seconden om te beslissen of hij de kamer verlaat of bij de senatoren blijft.\n\u2018De Senaat wordt afgesloten\u2019, stuurt hij naar zijn chef.\nEen agent roept: \u2018Ga naar de kelder en volg ons.\u2019 Fandos grijpt zijn laptop en begint te lopen.", "paragraphs": ["Vanaf het balkon voor de pers ziet Nicholas Fandos, parlementair verslaggever van The New York Times, hoe beveiligers vicepresident Mike Pence en senator Chuck Grassley, na Pence de volgende om de president te vervangen, opeens aan hun armen trekken en meenemen uit de ruimte. Fandos heeft dan nog niet gehoord wat kijkers van de livestream van het debat al wel hebben opgepikt.", "Terwijl senator James Lankford een paar minuten eerder zijn pleidooi hield, kwam er een beambte naar hem toe gelopen die fluisterde, opgevangen door de microfoon die nog aanstond: \u2018De demonstranten zijn in het gebouw.\u2019 Grassley sloeg met zijn hamer en schorste de vergadering. Er waren toen pas 12 van 538 kiesmannen geteld.", "\u2018Er is een noodgeval\u2019, roept een beveiliger even later. Personeel begint haastig alle deuren te sluiten. Op Pence en Grassley na zitten alle senatoren en de aanwezige pers en personeelsleden gevangen. Fandos heeft tien seconden om te beslissen of hij de kamer verlaat of bij de senatoren blijft. Hij kiest het laatste, om verslag te doen. \u2018De Senaat wordt afgesloten\u2019, stuurt hij naar zijn chef. \u2018Dit is beangstigend.\u2019", "Mitt Romney, een van de Republikeinen die het meest kritisch is geweest op Trump, gooit ge\u00ebrgerd zijn handen in de lucht en roept naar zijn partijgenoten die loyaal bleven aan de president: \u2018Dit krijg je ervan, jongens.\u2019", "Eerst is de sfeer nog wat lacherig. Een senator neemt foto\u2019s, tot een agent vraagt of hij daarmee wil ophouden. Senator Amy Klobuchar vraagt iedereen om stil te zijn. Ze heeft gehoord dat er schoten zijn gelost.", "Opeens beginnen agenten de senatoren via een achterdeur de ruimte uit te dirigeren, te duwen. \u2018En wij dan?\u2019, vraagt een journalist vanaf het balkon. Een agent roept: \u2018Ga naar de kelder en volg ons.\u2019 Fandos grijpt zijn laptop en begint te lopen."], "authors": ["Januari"], "keywords": ["zijn", "van", "senator", "binnen", "naar", "en", "een", "ze", "om", "toen", "te", "het", "hij", "waren"], "pubDate": null, "publicationId": "1a359314-37ee-33a8-8de7-301d3eb2ed28"}