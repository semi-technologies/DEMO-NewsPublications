{"id": "6bcb9b3d-2daf-3dc8-a88f-7efe59693453", "title": "Waarschijnlijk werd er helemaal niet zo veel gegeten op een bacchanaal \u2013 hoe leger de maag, hoe sneller beneveld", "url": "https://trouw.nl/recepten/waarschijnlijk-werd-er-helemaal-niet-zo-veel-gegeten-op-een-bacchanaal-hoe-leger-de-maag-hoe-sneller-beneveld~b343a115/", "summary": "Buitenstaanders wisten niet wat er gebeurde en dat leidde tot vage vermoedens, roddels en bezorgdheid \u2013 zelfs rituele moord zou op het programma staan.\nWaarschijnlijk werd er helemaal niet zo veel gegeten op een bacchanaal, want hoe leger de maag, hoe sneller beneveld.\nBen ik blij dat ik met een modern bacchanaal meedoe, al is het dan de corona-editie.\nDe puree van gedroogde tuinbonen met gebakken bittere bladcichorei (ik neem in Nederland andijvie) met knoflook, vind ik ultiem wintereten.\nServeer de andijvie op of naast de lauwe bonenpuree.", "paragraphs": ["Mijn leukste avond van 2019 was het Transvaal Bacchanaal: een enorm eetfestijn in Amsterdam-Oost met een heleboel mensen aan lange tafels, waarop gang na gang bijzonder en ontz\u00e9ttend lekker eten kwam, gekookt door buurtbewoners en koks. We zaten dicht op elkaar, deelden gerechten en flessen wijn, en vreemden werden binnen tien \u00adminuten vrienden. Alle ingredi\u00ebnten voor een topavond en godsonmogelijk in coronatijden. De organisatie houdt het dit jaar bij een thuisversie.", "Bacchanalia waren Romeinse rituele feesten, ter ere van Bacchus, de god van de wijn. Om met Bacchus in verbinding te komen, dronken deelnemers zich lam en lieten ze seksuele spanningen wegvloeien door, nou, seksuele activiteiten te verrichten. De cultus was gebaseerd op die van de Griekse wijngod Dionysos en waarschijnlijk rond 200 voor Christus in het zuidelijke deel van Itali\u00eb ge\u00efntroduceerd.", "Ik zeg waarschijnlijk, want er is vooral een heleboel n\u00ed\u00e9t duidelijk over de feesten. Aanhangers kwamen \u2019s nachts, liefst in het bos, in het geheim bijeen. Buitenstaanders wisten niet wat er gebeurde en dat leidde tot vage vermoedens, roddels en bezorgdheid \u2013 zelfs rituele moord zou op het programma staan.", "De achterdocht bereikte een hoogtepunt in 186 voor Christus, toen de senaat vreesde dat Bacchusadepten een opstand planden. Volgens historicus Livius, die ruim een eeuw later leefde, werden meer dan zevenduizend mannen en vrouwen die betrokken waren bij de Bacchuscultus gearresteerd, en velen ge\u00ebxecuteerd. Een decreet werd uit\u00adgevaardigd dat bacchanalia enkel met toestemming van Rome mochten worden gehouden.", "Waarschijnlijk werd er helemaal niet zo veel gegeten op een bacchanaal, want hoe leger de maag, hoe sneller beneveld. Deel\u00adnemers zouden in een later stadium van de avond wel, in extase, levende geiten en stieren met hun tanden in stukken hebben gescheurd. Ben ik blij dat ik met een modern bacchanaal meedoe, al is het dan de corona-editie.", "Fave e cicoria", "(tuinbonenpuree met andijvie)", "\u2022 400 g gedroogde tuinbonen", "\u2022 1 ui, gesnipperd", "\u2022 2 stengels bleekselderij, in stukjes", "\u2022 zwarte peper", "\u2022 goede olijfolie", "\u2022 1 tl chilivlokken", "\u2022 3 knoflooktenen, in plakjes", "\u2022 1 krop bladcichorei of andijvie, in reepjes", "Bereiding", "Bij het thema comfort food on a budget en met Zuid-Itali\u00eb in gedachten, denk ik aan \u00adfave e cicoria, te vinden op elke menukaart in Puglia. De puree van gedroogde tuinbonen met gebakken bittere bladcichorei (ik neem in Nederland andijvie) met knoflook, vind ik ultiem wintereten. De tuinbonen kun je eventueel vervangen met witte bonen.", "Laat de tuinbonen minstens twaalf uur weken in ruim water. Kook ze de volgende dag in vers water beetgaar, in ongeveer een uur. Voeg de ui en bleekselderij toe en kook vijf minuten mee. Giet af en pureer met de staafmixer. Breng op smaak met flink wat zout, wat zwarte peper en een royale scheut olijfolie.", "Maak ondertussen de groenten: verwarm twee eetlepels olijfolie in een koekepan en bak er de knoflook in tot hij geurt \u2013 pas op dat-ie niet verkleurt \u2013 en voeg dan de chili en cichorei of andijvie toe. Draai het vuur \u00adlager en bak vijf minuten onder een deksel. Breng vervolgens nog op smaak met zout.", "Serveer de andijvie op of naast de lauwe bonenpuree. Overgiet het geheel nog eens met een scheut olijfolie. Lekker met knapperig brood.", "Koken", "Liesbeth Maliepaard, Charlotte Kleyn, Fow Pyng Hu, Samuel Levie en Merijn Tol vertellen in deze rubriek verhalen achter het eten, compleet met recept."], "authors": ["Charlotte Kleyn"], "keywords": ["ik", "leger", "er", "waarschijnlijk", "met", "hoe", "tuinbonen", "sneller", "maag", "veel", "van", "zo", "en", "een", "andijvie", "werd", "op", "het", "niet"], "pubDate": "2020-12-15T00:00:05Z", "publicationId": "b66cd8e4-4294-3571-bcd7-e490527f1a48"}