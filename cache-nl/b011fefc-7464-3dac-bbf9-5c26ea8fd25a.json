{"id": "b011fefc-7464-3dac-bbf9-5c26ea8fd25a", "title": "Geheimhouding bij vaccindeals ondermijnt vertrouwen van burgers", "url": "https://trouw.nl/opinie/geheimhouding-bij-vaccindeals-ondermijnt-vertrouwen-van-burgers~bfe22e2e/", "summary": "Ze voeden wantrouwen in bedrijven en overheid, meent Marianne Meijer van de stichting Wemos.\nDe maatschappelijke discussie richtte zich slechts op de contractbreuk en niet op de verwaarlozing van het publieke belang met zulke geheimhoudingsclausules.\nEchter, een gigantisch deel van de investeringen in de ontwikkeling van coronavaccins komt van overheden.\nAan deze oproep heeft de Europese Commissie tot op de dag van vandaag geen gehoor gegeven.\nGelukkig zijn er tal van mogelijkheden om het huidige systeem te veranderen ter bevordering van ge\u00efnformeerde overheidsbeslissingen, redelijke prijzen en publiek vertrouwen.", "paragraphs": ["De geheimhoudingsclausules rond de aankopen van vaccins bij farmaceutische bedrijven zijn strijdig met het publiek belang. Ze voeden wantrouwen in bedrijven en overheid, meent Marianne Meijer van de stichting Wemos.", "De Belgische staatssecretaris die onlangs \u2018abusievelijk\u2019 prijzen van door de Europese Commissie ingekochte coronavaccins lekte, veroorzaakte veel ophef. Met haar (rap verwijderde) tweet schond ze de geheimhoudingsplicht die geldt voor afspraken tussen de Europese Commissie en farmaceutische bedrijven. De maatschappelijke discussie richtte zich slechts op de contractbreuk en niet op de verwaarlozing van het publieke belang met zulke geheimhoudingsclausules. Terwijl dit gebrek aan transparantie kan leiden tot onredelijke vaccinprijzen, wantrouwen en ongelijke toegang tot vaccins.", "Prijsonderhandelingen tussen overheden en farmaceutische bedrijven blijven doorgaans geheim, in tegenstelling tot publieke aankopen in andere sectoren. Het openbaren van betaalde prijzen voor medicijnen \u2013 waarvan de overheid vaak het onderzoek heeft (mede)gefinancierd \u2013 wordt meestal zelfs contractueel verboden. Zo ook in de coronavaccindeals. Dit versterkt de onderhandelingspositie van farmaceutische bedrijven: zo kunnen ze per land verschillende prijsafspraken maken.", "Het belang van een sterke onderhandelingspositie van farmabedrijven wordt gewoonlijk gerechtvaardigd door te benadrukken dat zij als private ondernemingen het risico lopen om hun investeringen niet terug te verdienen. Dat is essentieel om \u2013 met eventuele extra opbrengsten \u2013 geneesmiddelenonderzoek te kunnen (blijven) doen. Echter, een gigantisch deel van de investeringen in de ontwikkeling van coronavaccins komt van overheden. Het geheimhouden van hoe deze investeringen worden terugverdiend is daarom oneerlijk tegenover de belastingbetaler.", "Transparantie als standaard", "Geheimhoudingsbedingen als norm bij publieke medicijnendeals maakt het onmogelijk te controleren of betaalde prijzen redelijk zijn. Het werkt bovendien maatschappelijk wantrouwen in de sector en in vaccins in de hand. Vooral nu de Europese Commissie coronavaccins tot universal common good heeft bekroond, zou het een logische vervolgstap zijn om transparantie als standaard te hanteren. \u2018Redelijkheid\u2019 betekent onder normale omstandigheden niet dat farmaceutische bedrijven geen winst mogen maken, maar profiteren van \u2019s werelds grootste gezondheidscrisis van de eeuw is onverdedigbaar. Al zien Pfizer en Moderna dit anders.", "Gezondheidsorganisaties en -experts pleiten al jaren voor drastische veranderingen in het financieringssysteem van geneesmiddelen. Zij vinden dat het huidige businessmodel bedrijven perverse prikkels geeft. Hun streven is een systeem dat redelijke prijzen, publiek vertrouwen en gelijke toegang tot medicijnen stimuleert.", "Verandering is extra urgent nu de wereldgezondheid op het spel staat. In een resolutie uit 2019 riep de Wereldgezondheidsorganisatie (WHO) haar lidstaten op maatregelen te nemen die leiden tot transparantie over prijsafspraken in publieke medicijnendeals. Aan deze oproep heeft de Europese Commissie tot op de dag van vandaag geen gehoor gegeven.", "Nederland kan voortouw nemen", "Ook andere gezondheidsorganisaties betogen dat maximale transparantie essentieel is. Zo pleit de European Public Health Alliance voor een systeem dat zowel inzage in lopende onderhandelingen als openbare bekendmaking van onderhandelingsresultaten tot standaard maakt. Dit bevordert ook publiek vertrouwen in overheid en industrie, wat cruciaal is om ervoor te zorgen dat mensen zich laten vaccineren.", "De tweet van de staatssecretaris leverde reuring op, maar helaas geen transparantie. Daar is meer voor nodig. Gelukkig zijn er tal van mogelijkheden om het huidige systeem te veranderen ter bevordering van ge\u00efnformeerde overheidsbeslissingen, redelijke prijzen en publiek vertrouwen. Daarnaast kunnen overheden zelf voorwaarden verbinden aan overheidsfinanciering. De Nederlandse overheid kan hierin het Europese voortouw nemen en transparantie als norm handhaven.", "Lees ook:", "De coronabestrijding dreigt te mislukken \u2013 en dat is de schuld van de rijke landen", "Terwijl Canada straks genoeg doses van coronavaccins heeft om de bevolking zes keer in te enten, staan veel arme landen met lege handen.", "E\u00e9n op de tien Nederlanders gelooft dat er rond corona vieze spelletjes worden gespeeld", "Wordt met een toekomstig vaccin een chip in mensen ge\u00efmplanteerd? Dat is goed mogelijk, denkt een deel van de Nederlanders."], "authors": ["Marianne Meijer"], "keywords": ["tot", "ondermijnt", "van", "vaccindeals", "het", "en", "een", "vertrouwen", "geheimhouding", "te", "op", "bedrijven", "burgers", "bij", "dat", "transparantie"], "pubDate": "2021-01-08T10:50:00Z", "publicationId": "b66cd8e4-4294-3571-bcd7-e490527f1a48"}