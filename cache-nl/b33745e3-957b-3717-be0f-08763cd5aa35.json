{"id": "b33745e3-957b-3717-be0f-08763cd5aa35", "title": "Danny Buijs schreeuwt om versterkingen (anders is FC Groningen geen blijvertje in de subtop)", "url": "https://www.dvhn.nl/sport/Danny-Buijs-schreeuwt-om-versterkingen-anders-is-FC-Groningen-geen-blijvertje-in-de-subtop-26346803.html", "summary": ",,Nu we er eenmaal zijn, willen we er ook blijven\u2019\u2019, zegt Danny Buijs over de vooraanstaande positie van FC Groningen in de subtop van de eredivisie.\nAan de ene kant baalde hij van de late tegentreffer van FC Utrecht, die FC Groningen in de ultieme slotfase twee punten kostte.\nN\u00e9t nietHet verschil tussen FC Utrecht en FC Groningen zat hem uiteindelijk vooral in de diepte van de selectie.\n,,We kunnen er lang en kort over praten, maar we missen ten opzichte van clubs van het kaliber FC Utrecht gewoon kwaliteit voorop en in de breedte\u2019\u2019, analyseert de coach van FC Groningen.\nZe leverden de bal zomaar in bij Ramselaar, die met een schot de bal in de rechterhoek Padt verschalkte.", "paragraphs": [",,Nu we er eenmaal zijn, willen we er ook blijven\u2019\u2019, zegt Danny Buijs over de vooraanstaande positie van FC Groningen in de subtop van de eredivisie. Volgens de trainer is daar alleen wel iets voor nodig. Hij smacht naar aanvallende versterkingen.", "Danny Buijs wist na afloop niet goed wat hij ervan moest vinden. Aan de ene kant baalde hij van de late tegentreffer van FC Utrecht, die FC Groningen in de ultieme slotfase twee punten kostte. Aan de andere kant wist de trainer maar al te goed dat de gelijkmaker in de Galgenwaard meer dan verdiend was. Met een punt kwamen de noorderlingen uiteindelijk zelfs nog goed weg.", "N\u00e9t niet", "Het verschil tussen FC Utrecht en FC Groningen zat hem uiteindelijk vooral in de diepte van de selectie. Waar trainer Ren\u00e9 Hake aan Utrechtse zijde met invallers als Mimoun Mahi, Sander van de Streek en Urby Emanuelson bewezen kwaliteit van de bank kon halen, moest Buijs terugvallen op spelers die het doorgaans n\u00e9t niet hebben (Mo El Hankouri) of zijn jonge garde (Sam Schreck, Remco Balk en Tomas Suslov). De laatste werd, tot Suslovs eigen grote onvrede, binnen zijn invalbeurt alweer gewisseld omdat hij weinig tot niets goed deed.", "Buijs had zijn diagnose na afloop wel klaar: zijn selectie zit dringend te springen om vers aanvalsbloed, anders is de subtopnotering (zevende plaats) op langere termijn in zijn ogen niet houdbaar. ,,We kunnen er lang en kort over praten, maar we missen ten opzichte van clubs van het kaliber FC Utrecht gewoon kwaliteit voorop en in de breedte\u2019\u2019, analyseert de coach van FC Groningen. ,,Er moet in aanvallend opzicht sowieso \u00e9\u00e9n speler bij en misschien wel twee. Als je je met dit soort clubs wilt meten over een heel seizoen, is het gewoon te dun wat wij hebben.\u2019\u2019", "Buijs hamerde er in het verleden al vaker op: hij mist ervaring in zijn ploeg om, als het moet, slimme keuzes te maken. Voetbalgogme kort gezegd, dat vaak pas met de jaren komt. ,,Het probleem is dat we te veel jonge jongens hebben die tegelijk moeten spelen\u2019\u2019, meent Buijs.", "'Nog geen structurele subtopper'", ",,Als we over een langere periode deel uit willen maken van de subtop en je wilt je vergelijken met clubs als Vitesse, FC Twente en FC Utrecht, moeten we gewoon in kwaliteit gaan groeien. Op dit moment komen we als totale selectie, ook omdat Alessio Da Cruz en Patrick Joosten niet fit zijn, ook omdat Arjen Robben er niet bij is, tekort. We kunnen competitief niet mee met de clubs die normaal gesproken tot de subtop behoren. Dat geldt ook voor spelers als Ahmed El Messaoudi en Wessel Dammers, die bij hun vorige clubs ook niet in de subtop hebben gespeeld. Ook zij moeten nog stappen maken. FC Groningen is op dit moment nog geen structurele subtopper.\u2019\u2019", "Technisch directeur Mark-Jan Fledderus is drukdoende de wensen van Buijs in te vullen. Zo leek de deal met BK H\u00e4cken over de Zweedse aanvaller Daleho Irandust al zo goed als rond, alleen hebben zich inmiddels meerdere kapers op de kust gemeld. Zo is ook Dynamo Kiev ge\u00efnteresseerd in de Scandinavi\u00ebr.", "Wat Buijs bovendien niet zo aanspreekt in Irandust als directe versterking is dat de nummer tien van BK H\u00e4cken al sinds oktober geen wedstrijden meer heeft gespeeld vanwege een blessure. Dat gaat tijd kosten en die heeft Buijs niet als hij zijn wens om tot de subtop te blijven behoren kracht bij wil zetten. ,,We hebben eerder jongens gehad die bij binnenkomst net terugkwamen van een blessure. Zo\u2019n speler heeft dan nog zeker 6 weken nodig.\u2019\u2019", "Meteen raak", "Terug naar de Galgenwaard, waar FC Groningen het in het eerste kwartier moeilijk had tegen FC Utrecht. De Groningers ontsnapten bij een grote kans van Bart Ramselaar. In de 16de minuut veranderde alles toen het bij de eerste de beste mogelijkheid voor de noorderlingen meteen raak was. De aanval begon met de opbouw van Wessel Dammers, die Strand Larsen aanspeelde.", "De Noor, die inmiddels al op zes goals en vijf assists staat, stond in een onmogelijke hoek bij de cornervlag met twee bewakers in zijn nek. Niettemin draaide hij kundig weg bij Mark van der Maarel en Justin Hoogma. Strand Larsen gaf de bal voor en bereikte Patrick Joosten, die vlak voor de totaal verbouwereerde FC Utrecht-keeper Eric Oelschl\u00e4gel binnenkopte.", "De noorderlingen putten er vertrouwen uit, want het duurde maar een paar minuten of ook de 0-2 lag al tegen de touwen. Deze keer was het Strand Larsen zelf die op fraaie wijze afdrukte, nadat El Messaoudi hem met een prima pass bediende. ,,Strand Larsen deed alles goed\u2019\u2019, vond analist Marnix Kolder. ,,Hij draaide in een keer goed open en schoot \u2018m hard binnen. Een goaltje met kwaliteit.\u2019\u2019", "Ongekende luxe", "Het betekende een ongekende luxe voor FC Groningen, dat normaal gesproken zo moeilijk tot scoren komt. De mannen van Buijs leken de wedstrijd na de 0-2 onder controle te hebben, totdat Ahmed El Messaoudi en Wessel Dammers hopeloos aan het knoeien sloegen in het eigen strafschopgebied. Ze leverden de bal zomaar in bij Ramselaar, die met een schot de bal in de rechterhoek Padt verschalkte.", "Kolder wees vooral El Messaoudi aan als hoofdschuldige: ,,Dom. Het was het 6 minuten voor rust. El Messaoudi kreeg de bal op de achterlijn. Hij had de bal gelijk op de slof moeten nemen en naar voren moeten rossen. Maar nee, hij speelt Dammers aan die tussen drie Utrecht-aanvallers staat. Hartstikke stom om zo een paar minuten voor rust een goal weg te geven. Er was niets aan de hand.\u2019\u2019", "Kansen voor de thuisclub", "Aan het begin van de tweede helft leek FC Groningen de touwtjes opnieuw in handen te hebben, totdat FC Utrecht het initiatief weer overnam en de noorderlingen vol met de rug tegen de muur zette. Het regende kansen voor de thuisclub.", "Het strafschopgebied van FC Groningen veranderde in een ware schiettent, maar de thuisclub liep zich keer op keer stuk, waarbij de dank zeker uitging naar de uitstekend keepende Sergio Padt. Toch kon ook hij uiteindelijk niet voorkomen dat Gyrano Kerk in de ultieme slotfase alsnog de 2-2 binnenschoot. Er viel niets op af te dingen, maar de domper van zo\u2019n late tegentreffer was na afloop nog wel een tijdje voelbaar bij de Groningers."], "authors": ["William Pomp"], "keywords": ["groningen", "om", "geen", "schreeuwt", "danny", "subtop", "fc", "met", "te", "die", "van", "en", "blijvertje", "een", "versterkingen", "op", "het", "buijs", "hij"], "pubDate": null, "publicationId": "bb59becc-5bf6-3c6d-8cdd-d41716890d16"}