{"id": "b8759012-e17b-3623-a989-c5c73c3dfc14", "title": "Katharine Dain en Sam Armstrong subliem in liedcyclus Messiaen \u2605\u2605\u2605\u2605\u2606", "url": "https://volkskrant.nl/cultuur-media/katharine-dain-en-sam-armstrong-subliem-in-liedcyclus-messiaen~bec3260d/", "summary": "Kom dan maar naar Rotterdam, zei de Amerikaans-Nederlandse sopraan Katharine Dain half maart tegen de Engelse pianist Sam Armstrong, een oude studievriend.\nKonden ze zich in coronatijd tenminste verdiepen in Po\u00e8mes pour Mi, de prachtige liedcyclus uit 1936-\u201937 van de Franse componist Olivier Messiaen.\nHet duo studeerde en repeteerde, bouwde er een fijnproeversprogramma omheen en toog in augustus naar concertzaal De Vereeniging in Nijmegen voor de cd-opname.\nHet tweede is de symbiose van zangeres en pianist.\nHet gebeurt niet vaak dat Messiaen, Debussy, Dutilleux en de Frans-Finse componist Kajia Saariaho zo subliem worden verdedigd.", "paragraphs": ["Kom dan maar naar Rotterdam, zei de Amerikaans-Nederlandse sopraan Katharine Dain half maart tegen de Engelse pianist Sam Armstrong, een oude studievriend. Konden ze zich in coronatijd tenminste verdiepen in Po\u00e8mes pour Mi, de prachtige liedcyclus uit 1936-\u201937 van de Franse componist Olivier Messiaen. Het duo studeerde en repeteerde, bouwde er een fijnproeversprogramma omheen en toog in augustus naar concertzaal De Vereeniging in Nijmegen voor de cd-opname.", "Het eerste wat opvalt: Dains magnifieke stem. Met haar vakzuster Barbara Hannigan deelt ze de heldere trefzekerheid, ze klinkt alleen een paar graden warmer. Het tweede is de symbiose van zangeres en pianist. In het lage register nestelt Dain zich misschien zelfs \u00e1l te fluwelig in Armstrongs tonen.", "Maar wat zou het. Het gebeurt niet vaak dat Messiaen, Debussy, Dutilleux en de Frans-Finse componist Kajia Saariaho zo subliem worden verdedigd. Ontroerend is het lied Dors, slaap maar, van Messiaens eerste vrouw Claire Delbos. Ze componeerde het op een tekst die Messiaens moeder schreef voor haar nog ongeboren vrucht."], "authors": ["Guido Van Oorschot"], "keywords": ["dain", "subliem", "messiaen", "katharine", "van", "wat", "het", "sam", "pianist", "naar", "ze", "liedcyclus", "en", "armstrong", "een", "zich", "voor"], "pubDate": "2020-12-03T14:29:10+01:00", "publicationId": "1a359314-37ee-33a8-8de7-301d3eb2ed28"}