{"id": "7fe90d8b-eb2f-3664-9795-475e6d40affc", "title": "Tienvoudig winnaar Sven Kramer mist EK allround", "url": "https://www.parool.nl/sport/tienvoudig-winnaar-sven-kramer-mist-ek-allround~bb2d01d2/", "summary": "Beeld BSR AgencyDe 34-jarige Fries kwam op de 1500 meter niet verder dan de zeventiende tijd (1.47,79).\nSlechte 1.500 meter\u201cIk zit er niet doorheen,\u201d reageert Kramer.\nIk weet dat ik nog steeds kan meedoen om de wereldtitel.\u201dDoor de absentie van Kramer is Roest de grote favoriet.\n\u201cOnwijs jammer dat hij er niet bij is,\u201d zei de drievoudige wereldkampioen allround.\nSven heb ik er altijd gewoon graag bij.\u201dMet de al geplaatste Roest mogen Marwin Talsma en Marcel Bosker deelnemen aan de EK allround.", "paragraphs": ["Thomas Krol (l) en Sven Kramer. Beeld BSR Agency", "De 34-jarige Fries kwam op de 1500 meter niet verder dan de zeventiende tijd (1.47,79). Dat was niet genoeg om in het gecombineerde klassement van de 1500 en 5000 meter een van de twee beschikbare startbewijzen af te dwingen. Kramer eindigde zaterdag nog als tweede op de 5000 meter.", "Patrick Roest won de 1500 meter in een tijd van 1.43,79. Daarmee was de winnaar van de 5000 meter 0,06 seconde sneller dan zijn ploeggenoot Thomas Krol. Olympisch kampioen Kjeld Nuis reed de derde tijd (1.44,68). De top 3 verdiende een ticket voor de WK afstanden half februari in Heerenveen.", "Wesly Dijs (1.45,03) en Louis Hollaar (1.45,24) mogen als nummers 4 en 5 van het klassement nog wel deelnemen aan de twee wereldbekers in januari in Heerenveen.", "Slechte 1.500 meter", "\u201cIk zit er niet doorheen,\u201d reageert Kramer. \u201cMaar dit is niet leuk. Dit was geen goede 1.500 meter. Het was een lastige rit tegen Thomas Krol, die hard bij mij wegreed. Dan is het \u2018m net niet. Als ik gisteren iets meer afstand nam op de 5.000 meter, was het vandaag makkelijker geworden. Dat is zuur, maar ik kan er niets meer aan veranderen.\u201d", "Kramer werd tien jaar op rij Europees kampioen, maar kan in januari zijn titel dus niet verdedigen. \u201cDat is jammer, maar dan moet ik mij maar op andere wedstrijden focussen. Ik ben niet extreem teleurgesteld. Er zit progressie in en dat is belangrijk.\u201d", "Kramer wil maandag nog wel van start gaan op de 10.000 meter in Thialf. \u201cMaar ik ga me nu vol richten op de 5000 meter bij de WK afstanden. Dat is voor mij nu het belangrijkste. Ik weet dat ik nog steeds kan meedoen om de wereldtitel.\u201d", "Door de absentie van Kramer is Roest de grote favoriet. \u201cOnwijs jammer dat hij er niet bij is,\u201d zei de drievoudige wereldkampioen allround. \u201cWe maken elkaar altijd beter, in de trainingen en in de wedstrijden. Sven heb ik er altijd gewoon graag bij.\u201d", "Met de al geplaatste Roest mogen Marwin Talsma en Marcel Bosker deelnemen aan de EK allround."], "authors": ["Het Parool"], "keywords": ["ik", "er", "sven", "van", "en", "tienvoudig", "meter", "niet", "op", "mist", "winnaar", "kramer", "het", "maar", "ek", "dat", "allround"], "pubDate": "2020-12-27T14:59:34Z", "publicationId": "a3002aeb-6d5a-3894-adcb-0212effbc567"}