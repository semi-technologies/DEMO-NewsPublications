{"id": "3f5a6485-01f5-3eb1-998c-6e584a60bef6", "title": "Een absurdistisch kantoorsprookje als podcastmusical: blijkbaar hadden we daar behoefte aan \u2605\u2605\u2605\u2605\u2605", "url": "https://volkskrant.nl/cultuur-media/een-absurdistisch-kantoorsprookje-als-podcastmusical-blijkbaar-hadden-we-daar-behoefte-aan~bf40ef8e/", "summary": "Hier doet ze iets met \u2018papieren, computers, getallen, nietjes en documentmappen\u2019, en bovenal zwelgt ze in zelfmedelijden om haar kantoorbestaan.\nIn een aanstekelijk liedje met de veelzeggende titel Ik wil tongen met die geile fantaseert ze over hun eerste date.\nDe makers gebruiken binauraal achtergrondgeluid waardoor het lijkt alsof je je in de kantoortuin bevindt.\nZo kan het dat je tijdens het luisteren wegduikt als Brinta zich met een kopieerapparaat door een menigte managers wil beuken.\nGoed nieuws voor de liefhebbers van de muziek: de nummers verschijnen later nog op een album van Lanen en Stippenlift.", "paragraphs": ["Nu half Nederland door Zoomborrels en slechtzittende thuiswerkplekken terugverlangt naar de kantoortuin, is Gothrecht de ideale podcast voor mensen met heimwee naar kantoorromantiek, systeembeheer en per stuk verpakte plakjes kaas.", "Gothrecht draait om kantoorklerk Brinta, gespeeld door Georgina Verbaan. Zij werkt in het Pierre Bokma-complex. Hier doet ze iets met \u2018papieren, computers, getallen, nietjes en documentmappen\u2019, en bovenal zwelgt ze in zelfmedelijden om haar kantoorbestaan. \u2018Ik ben een goth, ik heb pijn, ik wil anders dan die sukkels zijn\u2019, legt ze uit in een liedje aan het begin van de zesdelige musical.", "Lichtpuntje in het bestaan van de jonge kantoorgoth is de nieuwe collega Liya (Zo\u00eb Sabajo), wier hart ze wil veroveren met een blikje koffie uit de speciale Japanse koffieautomaat in het cafetaria. In een aanstekelijk liedje met de veelzeggende titel Ik wil tongen met die geile fantaseert ze over hun eerste date.", "Maar er is een kink in de kabel: de automaat is verdwenen. Gothrecht beschrijft de epische queeste naar die automaat. Tijdens haar zoektocht wordt Brinta onder meer geconfronteerd met een pratend kopieerapparaat (Pierre Bokma), de maniakale Archiefoudste (Herman Koch), een managementtaal sprekende directeur (Annet Malherbe) en het zombieleger van het hoofd systeembeheer (Achmed Akkabi).", "De podcast is geschreven en geregisseerd door muzikant en schrijver Pepijn Lanen (De Jeugd van Tegenwoordig). Het idee ontstond toen hij met producer Hugo van de Poel (Stippenlift) werkte aan een vervolg op hun album Chaos in het universum. Het aanvankelijke plan was een speelfilm te maken, maar dat was te veel gedoe. Daarom is Gothrecht nu een podcast. \u2018Daar kun je net zo veel gekke actie in kwijt, zonder dat er echt helikopters hoeven te ontploffen\u2019, aldus Lanen in de VPRO Gids.", "En het werkt. De (meerdere!) veldslagen die in het Pierre Bokma-complex plaatshebben zie je voor je geestesoog verschijnen. De makers gebruiken binauraal achtergrondgeluid waardoor het lijkt alsof je je in de kantoortuin bevindt. Zo kan het dat je tijdens het luisteren wegduikt als Brinta zich met een kopieerapparaat door een menigte managers wil beuken.", "Gothrecht tovert geregeld een glimlach op je gezicht. Dat komt door de geestige taal van Pepijn Lanen en het acteursensemble dat zich vol overgave op hun rollen stort. Maar hoogtepunten zijn de liedjes die in iedere aflevering zitten. Verwacht geen mierzoet musicalgezang, maar vette synths en op hiphop ge\u00efnspireerde beats. Goed nieuws voor de liefhebbers van de muziek: de nummers verschijnen later nog op een album van Lanen en Stippenlift."], "authors": ["Stan Putman"], "keywords": ["van", "die", "een", "blijkbaar", "het", "en", "behoefte", "ze", "hadden", "daar", "door", "absurdistisch", "op", "als", "kantoorsprookje", "je", "met", "podcastmusical", "aan"], "pubDate": "2020-12-14T15:12:06Z", "publicationId": "1a359314-37ee-33a8-8de7-301d3eb2ed28"}