{"id": "1f2e3709-d99e-3855-8c54-e2315dab6a83", "title": "\u2018EU en China sluiten deze week akkoord over investeringsdeal\u2019", "url": "https://www.parool.nl/wereld/eu-en-china-sluiten-deze-week-akkoord-over-investeringsdeal~b8dbb65a6/", "summary": "OeigoerenIn het akkoord zou de EU hebben laten optekenen dat China zich moet houden aan internationale afspraken om dwangarbeid tegen te gaan.\nDaarmee gaat de Unie in op een belangrijke wens in van Peking, dat al langer aast op toegang tot de Europese energiesector.\nDe betrekkingen tussen EU en China kwamen het afgelopen jaar ook onder spanning te staan.\nDe EU jaagde China tegen zich in het harnas door zich uit te spreken tegen de machtsuitbreiding van Peking in Hongkong.\nBovendien zou China volgens Brussel desinformatie hebben verspreid over het coronavirus.", "paragraphs": ["In Wuhan begint het normale leven terug te keren. Volgens de EU heeft China na de corona-uitbraak desinformatie verspreid. Beeld EPA", "Met de deal krijgen Europese investeerders volgens persbureau Reuters en Financial Times onder meer toegang tot de Chinese industrie, financi\u00eble dienstverlening, onroerend goed, milieudiensten, bouw, scheepvaart en luchtvervoer. Nu nog zijn veel Chinese bedrijven gesloten voor Europese bedrijven, terwijl \u2019s werelds een na grootste economie wel vrije toegang heeft tot de markt van de EU.", "Oeigoeren", "In het akkoord zou de EU hebben laten optekenen dat China zich moet houden aan internationale afspraken om dwangarbeid tegen te gaan. China wordt er door het Westen van beschuldigd de Oeigoerse moslimminderheid in het land uit te buiten en gedwongen in heropvoedingskampen vast te houden \u2013 iets wat Peking stellig ontkent.", "De EU opent op haar beurt de deuren voor China om hier te investeren in duurzame energie \u2013 zij het volgens bronnen aan persbureau Reuters in beperkte mate. Daarmee gaat de Unie in op een belangrijke wens in van Peking, dat al langer aast op toegang tot de Europese energiesector.", "De machtsblokken onderhandelen al zeven jaar over het zogenoemde EU-China Comprehensive Agreement on Investment. Dat juist nu een doorbraak aanstaande is, heeft volgens betrokkenen deels te maken met de spanningen tussen de Verenigde Staten en China, die sinds 2018 in een handelsoorlog zijn verwikkeld. Daardoor zou Peking bereidwilliger zijn om een deal te sluiten.", "De betrekkingen tussen EU en China kwamen het afgelopen jaar ook onder spanning te staan. De EU jaagde China tegen zich in het harnas door zich uit te spreken tegen de machtsuitbreiding van Peking in Hongkong. Bovendien zou China volgens Brussel desinformatie hebben verspreid over het coronavirus.", "Het nieuws over de overeenkomst zal naar verwachting niet in goede aarde vallen bij de aanstaande regering van de Amerikaanse president-elect Joe Biden. Vorige week nog drong Jake Sullivan, die zal dienen als de nationale veiligheidsadviseur van de opvolger van Donald Trump, bij zijn \u2018Europese partners\u2019 aan op een gezamenlijke strategie ten aanzien van de handel met China.", "Handelsverdrag VS", "Tijdens een top in Brussel gisteren achtten de leden van de Europese Commissie dat in dit geval niet nodig, omdat de deal met Europa juist op gelijke voet zou stellen met de Verenigde Staten, dat eerder dit jaar al een handelsverdrag met China sloot.", "Het kan nog even duren tot Europese investeringen in China kunnen worden gedaan. Als de deal is gesloten, moet deze worden geratificeerd door het Europees Parlement. Dat laat mogelijk tot de tweede helft van 2021 op zich wachten."], "authors": ["Tom Kieft"], "keywords": ["tot", "europese", "van", "eu", "en", "een", "sluiten", "china", "te", "investeringsdeal", "akkoord", "op", "het", "week", "deze", "dat", "volgens"], "pubDate": "2020-12-29T12:41:51Z", "publicationId": "a3002aeb-6d5a-3894-adcb-0212effbc567"}