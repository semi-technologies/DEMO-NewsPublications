{"id": "b613a474-a8d0-3a2d-8865-8093a03631b7", "title": "Ulay in het Stedelijk Museum: provocerend en kwetsbaar", "url": "https://www.parool.nl/kunst-media/ulay-in-het-stedelijk-museum-provocerend-en-kwetsbaar~b9f7415c/", "summary": "Ulay en Abramovi\u0107 werden geliefden en gingen samen kunst maken.\nUlay en Abramovi\u0107 die 19 minuten elkaars adem in- en uitademen, de monden stevig op elkaar.\nUlay en Abramovi\u0107 die naakt, tegenover elkaar, in de nauwe entree van een museum staan, zodat bezoekers hen schrijlings moeten passeren.\nUlay en Abramovi\u0107 die elk aan een kant van een gespannen boog hangen, de punt van de pijl gericht op Abramovi\u0107\u2019 hart.\nAuto-PolaroidEn hij maakt duizenden \u2018auto-Polaroids\u2019 \u2013 selfies avant la lettre \u2013 van zijn performances, waarin hij lichamelijke pijn en erotisch verlangen, crossdressing en zijn mannelijke en vrouwelijke kant onderzoekt.", "paragraphs": ["S\u2019he (1973-1974). Beeld ULAY Foundation/Marina Abramovi\u0107", "In 1975 ontmoetten de Duitse kunstenaar Frank Uwe Laysiepen en de Joegoslavische Marina Abramovi\u0107 elkaar in Amsterdam. Zij was door Wies Smals uitgenodigd om een (extreem fysieke) performance te doen in galerie de Appel. Hij \u2013 medeoprichter van de Appel \u2013 ging haar assisteren en verzorgde na afloop haar wonden.", "Ulay en Abramovi\u0107 werden geliefden en gingen samen kunst maken. Het waren oncomfortabele, ongemakkelijke, pijnlijke performances \u2013 \u2018relation works\u2019 \u2013 waarin zij niet alleen hun fysieke en mentale grenzen opzochten maar ook hun relatie onderzochten. De uitgangspunten daarvan waren door hen samen op papier gezet:", "geen vaste woonplaats", "permanente beweging", "direct contact", "lokale relatie", "zelfselectie", "grenzen overschrijden", "risico\u2019s nemen", "mobiele energie", "geen repetitie", "geen voorspelbaar eind", "geen herhaling", "voortdurende kwetsbaarheid", "openstaan voor toeval", "primaire reacties", "Een aantal performances is nu weer te zien in de overzichtstentoonstelling Ulay Was Here in het Stedelijk Museum. Ze zijn nog altijd adembenemend. Ulay en Abramovi\u0107 die 19 minuten elkaars adem in- en uitademen, de monden stevig op elkaar. Ulay en Abramovi\u0107 die naakt, tegenover elkaar, in de nauwe entree van een museum staan, zodat bezoekers hen schrijlings moeten passeren. Ulay en Abramovi\u0107, beiden naakt, die een uur lang tegen elkaar opbotsten, hun lichaam als klankkast. Ulay en Abramovi\u0107 die elk aan een kant van een gespannen boog hangen, de punt van de pijl gericht op Abramovi\u0107\u2019 hart.", "Relation in Time (1977). Beeld Marina Abramovi\u0107", "De performances vormen het hart van de tentoonstelling, maar Ulay Was Here laat goed zien dat Ulay ook al een rijke (Amsterdamse) carri\u00e8re had voordat hij in 1975 aan Marina Abramovi\u0107 werd gekoppeld, en dat hij ook kunst is blijven maken toen er in 1988 een dramatisch einde aan hun relatie kwam.", "De expositie van de begin dit jaar op 76-jarige leeftijd overleden kunstenaar begint bij het begin: in 1968 laat Laysiepen zijn vrouw en kind en zijn succesvolle bedrijf, een industrieel fotolab in het West-Duitse Neuwied, achter en vestigt zich in Amsterdam \u2013 het magische Amsterdam dat in de ban was van de provo\u2019s. Hij begint een studie fotografie en wordt consultant bij Polaroid. Op zijn typemachine schrijft hij aforismen die hij combineert met handgeschreven teksten en Polaroids. Hij doet ook al performances: de dreigende industrialisering klaagt hij aan in een actie waarbij hij het grachtenpand waar hij dan woont bekleedt met een gigantische, op linnen gedrukte foto van gashouders.", "Auto-Polaroid", "En hij maakt duizenden \u2018auto-Polaroids\u2019 \u2013 selfies avant la lettre \u2013 van zijn performances, waarin hij lichamelijke pijn en erotisch verlangen, crossdressing en zijn mannelijke en vrouwelijke kant onderzoekt. Op een van de mooiste is de ene kant van zijn gezicht gladgeschoren en opgemaakt en heeft hij aan de andere kant een ruwe, ongeschoren kin.", "Retouching Bruises (1975). Beeld Marina Abramovi\u0107", "Ulay Was Here toont Ulays ontwikkeling stap voor stap en laat zo zien dat hij geen kunstenaar is met een stijl die zich ontwikkelt, maar dat hij wel enkele duidelijke thema\u2019s heeft die steeds terugkomen. Ulay was altijd betrokken bij de wereld om hem heen. In de film Irritation \u2013 There is a Criminal Touch to Art is te zien hoe hij in 1976 Der arme Poet van Carl Spitzweg \u2013 het lievelingsschilderij van Hitler \u2013 uit de Neue Nationalgalerie ontvreemdde en het vervolgens naar het huis van een Turkse gastarbeidersfamilie in een arme Berlijnse wijk bracht. Na afloop van de van A tot Z uitgeschreven performance gaf hij zichzelf aan.", "Veelzijdig oeuvre", "Provocatie en kwetsbaarheid lopen als rode draden door Ulays veelzijdige oeuvre; hij was doordrongen van een intens besef van zijn eigen kwetsbaarheid en was tegelijkertijd compromisloos waar het ging om de inzet van zijn eigen persoon. Dat is te zien in zijn ingelijste stukje getatoe\u00eberde huid en in de Polaroidserie die hij maakte nadat zijn geliefde Paula Fran\u00e7oise-Piso hem in 1974 had verlaten, met achterlaten van alleen een paar schoenen. Ulay (maat 44) verlangde er zo intens naar om haar pumps (maat 38) te passen dat hij zijn beide voeten bewerkte (maar niet inkortte; de suggestie wordt wel gewekt) met een stanleymes.", "Ook \u2018de huid\u2019 van kunstwerken was naar zijn idee kwetsbaar. Het fraaie drieluik Who\u2019s Afraid of Cyan, Magenta and Yellow? (1997) is een reactie op de vernieling van Barnett Newmans schilderij Who\u2019s Afraid of Red, Yellow and Blue, dat in 1986 in het Stedelijk met een stanleymes werd bewerkt door een verwarde man.", "Ulay Was Here, Stedelijk Museum, t/m 18/4."], "authors": ["Jan Pieter Ekker"], "keywords": ["zijn", "kwetsbaar", "van", "en", "ulay", "provocerend", "een", "dat", "op", "het", "hij", "museum", "die", "stedelijk"], "pubDate": "2020-11-21T07:00:00Z", "publicationId": "a3002aeb-6d5a-3894-adcb-0212effbc567"}