{"id": "7241a70a-40ba-35da-b65b-042b6a056ea9", "title": "Na de dood van Rebel (14) begon voor zijn ouders pas het gevecht", "url": "https://trouw.nl/verdieping/na-de-dood-van-rebel-14-begon-voor-zijn-ouders-pas-het-gevecht~b70a6c31/", "summary": "\u00adRebels ouders eisen na hun strijd dat het ziekenhuis bij het onverwachts overlijden van een kind altijd een onderzoek start en in het geval van een calamiteit melding doet bij de inspectie.\nTien dagen na de dood van Rebel, op 5 november, komen tien betrokken artsen, hulpverleners en een lid van de raad van \u00adbestuur van Gelre ziekenhuizen bij elkaar om de dood van Rebel te evalueren.\nDe medisch specialist pati\u00ebntveiligheid van het Gelre belt een kinderarts van het WKZ in Utrecht, die zich in de uitkomst kan vinden.\nEen kinderintensivist van het Amsterdamse UMC en een kinderarts en hoogleraar van het UMC Groningen.\nEen troost is dat het Gelre sinds de dood van Rebel en onze strijd in het geval van een mogelijke calamiteit altijd grondig onderzoek doet naar het onverwachts overlijden van een kind.", "paragraphs": ["Jeroen Zijp knijpt zachtjes in de rechterhand van Rebel terwijl de adrenaline door zijn lijf giert. Daar, op een steriele operatietafel, ligt zijn 14-jarige zoon. Omringd door artsen in het Gelre ziekenhuis in Apeldoorn die op het punt staan om hem onder narcose te brengen. \u201cNu gaan ze je helpen. Ga maar lekker slapen, het komt goed\u201d, fluistert Jeroen in Rebels oor.", "Als Jeroen terugdenkt aan die ochtend van zaterdag 26 oktober 2019 rollen de tranen weer over zijn wangen. Hij leunt lichtjes voorover en hapt naar lucht. \u201cIk beloofde dat het goed zou komen, maar ik kon het niet waarmaken.\u201d", "Rebel overlijdt later die dag om 22.50 uur in zijn zwart-lichtblauwe lievelingsshirt van Ajax. Door de obstipatie, waar hij al sinds zijn geboorte last van heeft, zit Rebel letterlijk en figuurlijk verstopt. Moeder Frieda zet de kleurrijke theepot op tafel en verheft haar stem. \u201cRebel zat vol met stront, andere woorden heb ik er niet voor.\u201d Zijn organen zitten na al het ophouden volledig in de verdrukking. Een cascade aan ernstige medische fouten gaat vooraf aan zijn dood, maar het Gelre ontkent in eerste instantie stellig dat er missers zijn gemaakt. Het ziekenhuis weigert melding te maken van Rebels dood bij de Inspectie Gezondheidszorg en Jeugd (IGJ).", "Geen wrok tegen de artsen", "Dit is het verhaal van ouders die opkomen voor hun overleden zoon, het gevecht aangaan met een ziekenhuis, maar geen wrok voelen tegen de betrokken artsen. \u00adRebels ouders eisen na hun strijd dat het ziekenhuis bij het onverwachts overlijden van een kind altijd een onderzoek start en in het geval van een calamiteit melding doet bij de inspectie. Dat is gelukt: het Gelre heeft die procedure na de dood van Rebel aangepast. \u201cVechten tegen een ziekenhuis en tegelijk rouwen om de dood van je kind mag nooit meer gebeuren\u201d, vindt Frieda.", "Rebel Dean Zijp ziet het levenslicht op 18 juli 2005. In de knusse tussenwoning van Jeroen en Frieda aan de rand van Apeldoorn hangt het vol met zijn foto\u2019s. Jeroen kijkt naar een foto van Rebel, die met zijn blonde krulletjes en onschuldige groengrijze ogen de kamer inkijkt. \u201cZo puur en authentiek. Dat missen we iedere dag.\u201d Frieda knikt \u00adinstemmend. \u201cEen blij ei met humor. Hij haalde alles uit het leven.\u201d", "Toch weten zijn ouders al snel na zijn geboorte: er klopt iets niet. Rebel heeft een poepprobleem. Eenmaal op basisschool kan hij moeilijk meekomen in de klas. De leerstof kan hij niet goed bolwerken en door die stress blokkeren zijn darmen. De ouders gaan met Rebel ziekenhuis in, ziekenhuis uit. \u201cMaar ik zei ook: je moeder is te dik, je vader stottert en jij hebt een poepprobleem. Lekker belangrijk\u2026\u201d", "Beeld Koen Verheijden", "Geen vuiltje aan de lucht", "Na de basisschool gaat Rebel in 2018 naar de praktijkschool. Vanaf dan gaat het beter. Rebel straalt plezier uit, voetbalt bij zijn club SP Teuge en droomt over een leven als rapper of graffiti-artist. \u201cIn juni 2019 besloten we zelfs om het traject met de kinderarts te be\u00ebindigen\u201d, vertelt Frieda.", "Er lijkt geen vuiltje aan de lucht tot wat Jeroen en Frieda D-day zijn gaan noemen: 27 juni 2019. Jeroen ondergaat die dag een heupoperatie, maar het gaat helemaal mis. De artsen raken tijdens de ingreep een slagader. Frieda: \u201cIk zag de angst in Rebels ogen: papa gaat toch niet dood?\u201d Waar Jeroen langzaam herstelt, gaat het bergafwaarts met Rebel. Zijn darmen blokkeren opnieuw.", "Doktoren proberen de darmen met drankjes en klysma\u2019s op gang te krijgen. Het werkt nauwelijks. \u201cWe zeiden steeds: haal hem maar leeg\u201d, vertelt Jeroen. \u201cDe kinderarts dacht dat Rebel wel kon poepen, maar niet wilde. Hij wilde juist wel, het lukte alleen niet. Als ze hem toen hadden geopereerd, leefde Rebel waarschijnlijk nog\u201d, is Jeroens stellige overtuiging. Op vrijdagmiddag 25 oktober sturen artsen Rebel na een dagopname naar huis. Frieda snikkend: \u201cAchteraf denk ik: waarom heb ik mijn bek niet meer opengetrokken, maar je legt je kind in vertrouwen bij hen neer.\u201d", "Machteloos gevoel", "Die nacht gaat het mis. \u201cRebel had zo\u2019n zwangere buik\u201d, beeldt Frieda uit. \u201cToen zijn we met spoed naar het ziekenhuis gereden.\u201d De volgende ochtend schrikt de behandelend kinderarts als ze Rebel ziet. \u201cZe zei tegen mij: \u2018Frieda, wat is er vannacht gebeurd, er kloppen dingen niet.\u2019 Het voelde zo machteloos.\u201d Uren verstrijken, waarna artsen Rebel later die ochtend alsnog proberen \u2018leeg te halen\u2019 met een operatie. Het lukt niet, de artsen van het Gelre kunnen Rebel niet meer helpen. Die middag vertrekt hij daarom met een ambulance met spoed naar het Wilhelmina Kinderziekenhuis (WKZ) in Utrecht.", "In het WKZ proberen artsen Rebels leven te redden. \u201cMaar het was al te laat, alles zat klem, zijn organen vielen uit\u201d, vertelt Jeroen. Even later staken artsen de behandeling, Rebel overlijdt die avond om 22.50 uur. \u201cIn vier maanden belandden we van de hemel in de hel.\u201d Zijn dood slaat in als een bom; bij familie, vriendjes, klasgenoten en zijn voetbalclub. Bij de uitvaart, waar Rebels lievelingsartiest Lil\u2019 Kleine veelvuldig klinkt, is Rebels kinderarts aanwezig. \u201cDe onderste steen moet bovenkomen\u201d, zegt Frieda haar.", "Tien dagen na de dood van Rebel, op 5 november, komen tien betrokken artsen, hulpverleners en een lid van de raad van \u00adbestuur van Gelre ziekenhuizen bij elkaar om de dood van Rebel te evalueren. Daar wordt besloten om Rebels dood niet als \u00admogelijke calamiteit te bestempelen en niet te melden bij de inspectie. De medisch specialist pati\u00ebntveiligheid van het Gelre belt een kinderarts van het WKZ in Utrecht, die zich in de uitkomst kan vinden.", "Doofpot", "Van het evaluatiegesprek wordt een \u00aduitgebreid gespreksverslag met tijdlijn \u00adgemaakt, dat de ouders een maand later \u00adontvangen. \u201cWat we daar lazen konden we niet geloven\u201d, zegt Jeroen. Op pagina twaalf van het verslag, dat in handen is van deze krant, concludeert het ziekenhuis: \u2018er is van uur tot uur goede zorg verleend\u2019, \u2018er was goed overleg\u2019 en \u2018de kwaliteit van zorg was niet in het geding\u2019. Frieda begint te trillen: \u201cGelre wilde de boel in de doofpot stoppen. Onze huisarts zei gelijk: ga het gevecht aan.\u201d Dat doen Jeroen en Frieda. Ze melden de dood van hun zoon en het eerste verslag bij de inspectie, en noteren alles wat ze \u00adzagen kort voor Rebels dood.", "De ouders hebben op 18 december een \u2018nagesprek\u2019 bij het WKZ in Utrecht. \u201cWe toonden daar al onze bevindingen en het \u00adgespreksverslag, het sloeg in als een bom\u201d, weet Jeroen. Een dag later, op 19 december, meldt Gelre ziekenhuizen het voorval plots alsnog bij de inspectie. Het Apeldoornse ziekenhuis zegt dat dit al voor het gesprek is besloten, omdat het WKZ kritische vragen stelde die zij zichzelf niet hadden gesteld.", "De ouders gaan in afwachting van ver\u00addere stappen met een foto van Rebel alle betrokken artsen af. Jeroen: \u201cWe voerden tien gesprekken. De ene brak in tranen, de ander viel om. Sommige artsen zeiden: wij vonden Rebel wel een calamiteit.\u201d", "Onthutsend beeld", "Gelre ziekenhuizen besluit in samenspraak met het WKZ om alsnog grondig onderzoek te doen. Daarvoor schakelen zij \u2013 na overleg met de ouders \u2013 twee onafhankelijke deskundigen in. Een kinderintensivist van het Amsterdamse UMC en een kinderarts en hoogleraar van het UMC Groningen. Op 9 april komt deze onderzoekscommissie tot heel andere conclusies.", "Beeld Koen Verheijden", "Trouw krijgt het niet-openbare onderzoeksrapport in handen dat een onthutsend beeld schetst. Er staat in dat \u2018duidelijke signalen dat de pati\u00ebnt vitaal werd bedreigd onvoldoende zijn herkend\u2019 en dat \u2018de verschillende artsen zich een onvoldoende zelfstandig en tijdig oordeel hebben gevormd, waardoor verkeerde keuzes zijn gemaakt\u2019. Rebel had eerder naar de (kinder-)ic gemoeten, de samenwerking tussen artsen verliep niet goed en supervisors van de arts-assistenten hebben hem die bewuste nacht zelf onvoldoende onderzocht. Kortom: er is een reeks aan grote fouten gemaakt en de dood van Rebel was wel degelijk een calamiteit die gelijk onderzocht had moeten worden.", "Rebels ouders zien dan voor het eerst een lichtpuntje. \u201cEindelijk kregen we alles in beweging\u201d, zegt Frieda. \u201cWe waren zo opgelucht.\u201d In mei stelt de inspectie vragen aan de raad van bestuur van het Gelre. Zij willen weten waarom niet gelijk gedegen onderzoek is gedaan naar Rebels overlijden. De \u00adinspectie besluit na de antwoorden om zelf onderzoek te doen, iets wat bij nog geen 4 procent van alle 881 calamiteitenmeldingen van Nederlandse ziekenhuizen in 2019 is gebeurd. Het inspectie-onderzoek zit in de afrondende fase.", "Bloedgeld", "Voor de ouders komt er na het onderzoeksrapport materi\u00eble erkenning. Het ziekenhuis keert hun 5000 euro uit, deze zomer volgt van de verzekeraar 35.000 euro. Frieda noemt het \u2018bloedgeld\u2019, maar ze nemen het wel aan. Jeroen belandde door de mislukte operatie in de Wia, Frieda\u2019s contract werd niet verlengd. \u201cMet het geld kunnen we voorlopig in ons huis blijven wonen en betaalden we de oranje auto af die we \u00adsamen met Rebel hadden uitgezocht.\u201d", "Frieda kijkt naar haar dampende kop thee. \u201cHeel veel mensen trekken het niet om het gevecht aan te gaan. Dat weten ze. Wij kregen het wel voor elkaar. Een troost is dat het Gelre sinds de dood van Rebel en onze strijd in het geval van een mogelijke calamiteit altijd grondig onderzoek doet naar het onverwachts overlijden van een kind. Een eis van ons.\u201d De ouders hopen op meer aandacht voor \u2018sluipmoordenaar\u2019 \u00adobstipatie en de werking tussen lichaam en geest. \u201cWe hebben namens Rebel iets te doen.\u201d", "Ondanks alles wat er is gebeurd koesteren de ouders geen wrok jegens de betrokken artsen. \u201cDat komt omdat we de artsen hebben gezien als mens. Ze kwamen bij ons thuis en stuurden kaartjes. Wij hebben levenslang maar de artsen ook. Iedereen maakt fouten, het gaat er alleen om hoe je ermee omgaat. We willen blijven geloven in mensen, hoe moeilijk dat ook is.\u201d", "Hoogleraar pati\u00ebntveiligheid: \u2018Doe altijd onafhankelijk onderzoek\u2019 Hoogleraar pati\u00ebntveiligheid Jan Klein bekeek op verzoek van Trouw het gespreksverslag en onderzoeksrapport over \u00adRebels dood. Hij pleit ervoor om altijd direct onafhankelijk onderzoek te doen bij mogelijke calamiteiten. \u201cHet verschil tussen de rapporten wordt veroorzaakt door het feit dat externe medisch specialisten zich over de zaak gebogen hebben waardoor er geen sprake meer is van een \u2018onbewust onbekwame\u2019 slager die zijn \u00adeigen vlees keurt.\u201d Ziekenhuizen zijn zelf verantwoordelijk voor calamiteitenonderzoek. Klein: \u201cHet ziekenhuis denkt vaak dat ze er \u00adbelang bij hebben als er zo min mogelijk ophef ontstaat. Een gevolg is dat er niet breed \u00adgeleerd kan worden.\u201d Edwin Bosch, voorzitter van de vereniging van Advocaten voor Slachtoffers van Personenschade (ASP), hoopt dat er vaker onafhankelijk onderzoek wordt gedaan. \u201cNabestaanden moeten vaak aantonen dat er een fout is gemaakt. Als er geen onafhankelijk onderzoek is gedaan, dan moet de advocaat van de nabestaanden onderzoek (laten) doen. Omdat zo\u2019n onderzoek kostbaar is, kunnen veel nabestaanden hun recht niet halen.\u201d"], "authors": ["Stefan Keukenkamp"], "keywords": ["pas", "ouders", "gevecht", "van", "begon", "het", "met", "zijn", "dood", "rebel", "een", "niet", "en", "dat", "er", "voor"], "pubDate": "2020-11-28T01:00:41+01:00", "publicationId": "b66cd8e4-4294-3571-bcd7-e490527f1a48"}