{"id": "f8b670b2-37c4-32e1-9fed-8b3425b5cd0a", "title": "Corona heeft zelfs invloed op onze heilwensen en nieuwjaarsclich\u00e9s", "url": "https://trouw.nl/cultuur-media/corona-heeft-zelfs-invloed-op-onze-heilwensen-en-nieuwjaarscliches~b59b2a44/", "summary": "Alsof corona in 2020 voor een collectief gevoel van lotsverbondenheid heeft gezorgd.\nSoms waren de heilwensen wel heel specifiek: \u2018Ik wens je een 2021 zonder corona\u2019.\nOok wensen van dit type trof ik een paar keer aan: \u2018Een 2021 zonder coronabeperkingen gewenst!\u2019 of \u2018Een 2021 in volledige vrijheid!\u2019 Alsof we met z\u2019n allen een jaarlang hebben vastgezeten.\nTen slotte valt het veelvuldig gebruik van \u2018beter\u2019 op in recente heilwensen: in plaats van \u2018Een goed 2021!\u2019 wordt ons door familie, vrienden, vage kennissen en zelfs instanties \u2018Een beter 2021!\u2019 toegewenst.\nZelf houd ik het graag wat taliger: ik wens iedereen een jaar met veel interessante woorden en uitdrukkingen toe.", "paragraphs": ["Een \u2018raar jaar\u2019 \u2013 hoe vaak hebben we dat rond deze jaarwisseling niet gehoord? \u2018Het was een raar jaar\u2019 werd bovendien vaak aangevuld met: \u2018voor ons allemaal\u2019. Alsof corona in 2020 voor een collectief gevoel van lotsverbondenheid heeft gezorgd.", "Ook het clich\u00e9 dat 2020 \u2018een ander jaar was dan andere jaren\u2019 hebben we de afgelopen dagen geregeld kunnen horen en lezen, zowel in persoonlijke app- en mailberichten als in de media. Gelukkig maar, denk ik dan: anders werd het wel een heel saaie bedoening op aarde.", "Niet saai waren in elk geval de nieuwjaarsgroeten die dezer dagen werden uitgewisseld. Word je normaliter rond oud en nieuw gegroet met de vaste formule \u2018Gelukkig nieuwjaar\u2019, de afgelopen dagen waren de wensen vaak expliciet op ons lichamelijke welzijn gericht: \u2018Een gezond 2021!\u2019 Als je zo\u2019n wens wat al te vaak hoort, zou je je bijna zorgen gaan maken en krijg je in elk geval de neiging toch eens in de spiegel te kijken of er een aanleiding is voor zo\u2019n fysieke heilwens. Soms waren de heilwensen wel heel specifiek: \u2018Ik wens je een 2021 zonder corona\u2019. En zonder kanker, beroerte en hartstilstand, denk ik er onwillekeurig bij.", "\u2018Een 2021 in volledige vrijheid!\u2019", "Ik ben vast niet de enige die zulke wensen heeft ontvangen, want op Facebook en Twitter werden de afgelopen dagen veel nieuwjaarsgroeten uitgewisseld met daarin de woorden \u2018corona\u2019 of \u2018covid\u2019. Ook wensen van dit type trof ik een paar keer aan: \u2018Een 2021 zonder coronabeperkingen gewenst!\u2019 of \u2018Een 2021 in volledige vrijheid!\u2019 Alsof we met z\u2019n allen een jaarlang hebben vastgezeten.", "Ten slotte valt het veelvuldig gebruik van \u2018beter\u2019 op in recente heilwensen: in plaats van \u2018Een goed 2021!\u2019 wordt ons door familie, vrienden, vage kennissen en zelfs instanties \u2018Een beter 2021!\u2019 toegewenst. Zelf houd ik het graag wat taliger: ik wens iedereen een jaar met veel interessante woorden en uitdrukkingen toe.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Ton Den Boon"], "keywords": ["ik", "je", "van", "voor", "invloed", "en", "heeft", "een", "met", "nieuwjaarsclich\u00e9s", "vaak", "onze", "op", "corona", "het", "heilwensen", "zelfs", "2021"], "pubDate": "2021-01-02T13:33:00Z", "publicationId": "b66cd8e4-4294-3571-bcd7-e490527f1a48"}