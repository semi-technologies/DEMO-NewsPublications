{"id": "888c3af9-92f8-39e1-a02c-2100df95353f", "title": "Kijk naar Schmidt en Ihattaren, die invloed kan een trainer w\u00e9l hebben", "url": "https://trouw.nl/sport/kijk-naar-schmidt-en-ihattaren-die-invloed-kan-een-trainer-wel-hebben~b471cf67/", "summary": "Bij de zijlijn omhelsde hij zijn trainer.\nZijn trainer, de Duitser Roger Schmidt, had hem in het begin van het seizoen vaak niet opgesteld.\nHij was een keer door zijn trainer van het trainingsveld gestuurd.\nJohan Derksen verkondigde week na week dat die trainer het grote talent onrecht aandeed \u2013 in al die weken waarin, kon je invullen, Schmidt de tiener de waarheid vertelde of liet voelen.\nZo helder als hij tot de buitenwereld spreekt, zo zal hij het ook tegen Ihattaren hebben gedaan, en nog doen.", "paragraphs": ["Zakaria Labyad, een Ajacied die dat op basis van zijn kwaliteiten naar traditionele normen niet mag zijn, had twee keer gescoord in de bekerwedstrijd tegen FC Utrecht, en hij had er allerlei gebaartjes bij gemaakt. Dat zien ze bij Fox en dan denken ze: die moeten we hebben voor een gesprekje na de wedstrijd. Om dan te vragen waarvoor of voor wie die gebaartjes waren bedoeld.", "Het interesseerde mij niets. Ik heb geen zin het jaar af te sluiten \u2013 hierna komen nog de lijstjes met de verliezers en winnaars van 2020 \u2013 met chagrijn dan wel onbegrip over alle fratsen tegenwoordig op het voetbalveld, en ook zeker niet met onbegrip over de \u2018journalistiek\u2019 die daarnaar dan in amicale sferen denkt te moeten vragen.", "Het talent - 18 jaar! - was te zwaar", "We hadden ook PSV\u2019er Mohamed Ihattaren, een groot talent, na een mooi doelpunt tegen FC Utrecht diagonaal over het veld naar de kant zien lopen. Hij maakte geen gebaartjes. Bij de zijlijn omhelsde hij zijn trainer. Mooi ouderwets: elkaar in de armen vallen.", "Zijn trainer, de Duitser Roger Schmidt, had hem in het begin van het seizoen vaak niet opgesteld. Het talent wilde niet goed trainen, was \u2013 18 jaar! \u2013 te zwaar van vakantie teruggekeerd. Hij was een keer door zijn trainer van het trainingsveld gestuurd.", "Op Twitter had PSV nu deze tekst van Mohamed Ihattaren uitgeschreven: \u201cIk heb de trainer bedankt. (...) Hij laat me zien hoe het profleven eruitziet. Hij is heel eerlijk en heel hard voor me geweest, maar hij houdt me scherp.\u201d", "Ze zijn bij Ajax heel druk met het bedenken van het ene gebaartje na het andere, maar zoiets of iets vergelijkbaars heb ik een Ajacied nog nooit over Erik ten Hag zien of horen zeggen.", "Roger Schmidt was blij geweest met de knuffel. \u201cSoms moet je spelers ook in moeilijke tijden de goede kant op gidsen\u201d, zei hij. \u201cHij heeft het niet makkelijk gehad, maar hij is nu zeker op de goede weg.\u201d", "Op zich allemaal al mooi, maar nog mooier gezien de achtergrond. De Duitser Schmidt \u2013 wat de Nederlandse voetbalboer niet kent \u2026 \u2013 wordt her en der met argusogen bekeken. Johan Derksen verkondigde week na week dat die trainer het grote talent onrecht aandeed \u2013 in al die weken waarin, kon je invullen, Schmidt de tiener de waarheid vertelde of liet voelen.", "De Duitser die in beeld was als bondscoach van Nederland", "Ik dacht ook gniffelend aan Hans van Breukelen. Bij Schmidt moet ik gauw aan hem denken. Van Breukelen, als technisch directeur van de KNVB weggehoond, had de Duitser als bondscoach naar Nederland willen halen. Nu had hij hem als commissaris bij PSV alsnog kunnen begroeten.", "Ik mag hier graag schrijven dat de invloed van trainers overtrokken wordt, met de suggestie dat ze wedstrijden langs lijnen kunnen sturen. Een trainer moet kaders aanleggen voor zijn team, en daarnaast kan in de individuele benadering van spelers zijn invloed liggen \u2013 als het lukt, als het aanslaat.", "Als het dan lijkt te lukken, zijn de juiste woorden van groot belang. Sinds zijn entree in Nederland heb ik nog niets vreemds uit Schmidts mond gehoord. Zo helder als hij tot de buitenwereld spreekt, zo zal hij het ook tegen Ihattaren hebben gedaan, en nog doen. Niet voor niets zegt hij dat de speler op de goede weg is \u2013 niet meer nog dan dat, na \u00e9\u00e9n mooi doelpunt.", "Constatering voor nu: die Duitse trainer van PSV heeft zijn zaakjes redelijk op orde. Vergezicht: stel, hij is er nog lang niet, maar stel dat Mohamed Ihattaren straks goed speelt in Oranje, denk dan ook even aan Hans van Breukelen.", "Henk Hoijtink bespreekt in zijn columns de voetbalwereld. Lees ze hier terug."], "authors": ["Henk Hoijtink"], "keywords": ["zijn", "van", "nog", "die", "ihattaren", "naar", "invloed", "en", "kan", "dat", "niet", "het", "hebben", "hij", "schmidt", "kijk", "trainer", "w\u00e9l"], "pubDate": "2020-12-19T06:43:00Z", "publicationId": "b66cd8e4-4294-3571-bcd7-e490527f1a48"}