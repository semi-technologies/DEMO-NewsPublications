{"id": "1db92362-1f16-354c-8c86-be0d10a7f52d", "title": "Reisboekenwinkel De Evenaar: \u2018We hebben voor hetere vuren gestaan\u2019", "url": "https://www.parool.nl/ps/reisboekenwinkel-de-evenaar-we-hebben-voor-hetere-vuren-gestaan~b1fb4e84/", "summary": "\u201cTuurlijk merken we dat we minder aanloop hebben van toeristen, maar dat wordt redelijk goedgemaakt door onze buurtbewoners en trouwe klanten.\nMet het nieuwe boek van Margot Dijkgraaf ga ik mezelf bijvoorbeeld transporteren naar Parijs.\u201dNog creatieve inzichten gekregen door de situatie?\n\u201cWe hebben voor hetere vuren gestaan en de moed niet verloren.\nAdriaan van Dis heeft ooit gezegd dat een boekenwinkel een plek is waar de wereld aan je voeten ligt.\nNu moet het via Zoom of met veel voorzorgsmaatregelen, dus ik zal blij zijn als dat weer normaal kan.\u201d", "paragraphs": ["Marre van Dantzig (67) Beeld Anouk Hulsebosch", "Wat betekent de gedeeltelijke lockdown voor uw zaak?.", "\u201cTuurlijk merken we dat we minder aanloop hebben van toeristen, maar dat wordt redelijk goedgemaakt door onze buurtbewoners en trouwe klanten. Er steekt altijd wel iemand zijn hoofd om de hoek van de deur.\u201d", "Hoe gaat de komende tijd eruitzien?", "\u201cWe houden onze klanten nu nog beter op de hoogte van aanraders via de nieuwsbrief. Hierin besteden we aandacht aan boeken die nog niet heel bekend zijn of lang geleden zijn verschenen. We merken dat, nu mensen niet kunnen reizen, ze nog wel bezig zijn met dromen over reizen. Sommigen maken toekomstplannen voor een specifieke reis, anderen zijn op zoek naar literatuur uit verre landen of romans waardoor je in gedachten elders op de wereld rondbanjert. Met het nieuwe boek van Margot Dijkgraaf ga ik mezelf bijvoorbeeld transporteren naar Parijs.\u201d", "Nog creatieve inzichten gekregen door de situatie?", "\u201cIn de eerste lockdown hebben we een deur-aan-deuractie gedaan om bij mensen duidelijk te maken dat we \u00e9lk boek kunnen bestellen, niet alleen reisverslagen. Verder gaan we nu gewoon door met lezen, aanbevelen en verkopen, want dat blijft het allerleukst.\u201d", "Hoe houdt u de moed erin?", "\u201cWe hebben voor hetere vuren gestaan en de moed niet verloren. Adriaan van Dis heeft ooit gezegd dat een boekenwinkel een plek is waar de wereld aan je voeten ligt. Bij ons geldt dat natuurlijk dubbelop. Er zijn momenten dat het muisstil is in de winkel en dan maken mijn compagnon Maria en ik ons weleens zorgen. We gaan gewoon door, want het delen van onze passie voor boeken met klanten is voor ons het echte geluk.\u201d", "Wat is het eerste wat u gaat doen als de boel weer wordt versoepeld ?", "\u201cDan gaan we onze lezingen weer organiseren, want er stond er al een heel aantal gepland. Onze leesclubs kunnen dan weer zorgeloos doorgaan. Nu moet het via Zoom of met veel voorzorgsmaatregelen, dus ik zal blij zijn als dat weer normaal kan.\u201d"], "authors": ["Sietske Kleijwegt"], "keywords": ["gestaan", "van", "hetere", "reisboekenwinkel", "onze", "vuren", "het", "met", "zijn", "evenaar", "weer", "een", "dat", "en", "hebben", "voor"], "pubDate": "2020-11-23T09:34:53+01:00", "publicationId": "a3002aeb-6d5a-3894-adcb-0212effbc567"}