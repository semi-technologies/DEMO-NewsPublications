{"id": "8c550535-afb8-398e-8cfb-e59badcb1ffa", "title": "De jazz & poptips van deze week", "url": "https://trouw.nl/cultuur-media/de-jazz-poptips-van-deze-week~bdfda1a1/", "summary": "Een die zowel de veelzijdigheid van zijn talent als van zijn instrument, de chromatische accordeon, naar voren brengt.\nAan de ene kant de wil om de uiterste consequentie van een muzikale gedachte te vinden.\nAnderzijds het vermogen om de kansen en de beperkingen van het moment te aanvaarden.\n(JAZZ)Sanne RambagsSonnaEindelijk is het soloalbum van zangeres Sanne Rambags niet meer alleen als download maar nu ook op vinyl verkrijgbaar.\nDat brengt hem tot het inzicht dat het niet uitmaakt of je pizza of sushi eet, het resultaat is hetzelfde.", "paragraphs": ["(JAZZ)", "Tuur Florizoone", "Night Shift", "De Belgische accordeonist Tuur Florizoone levert met Night Shift een uiterst sfeervolle soloplaat af. Een die zowel de veelzijdigheid van zijn talent als van zijn instrument, de chromatische accordeon, naar voren brengt. Maar Night Shift is bovenal een soloplaat die aan de kern van het alleen-zijn raakt, die de melancholie daarvan treft, maar ook de buigzaamheid. Hoe weemoedig ook, zoveel verbeeldingskracht en creativiteit geeft troost.", "(JAZZ)", "Ig Henneman", "Solo Songs for Instruments", "Er zit een constante tweespraak in het werk van Ig Henneman die haar muziek ongemeen spannend maakt. Aan de ene kant de wil om de uiterste consequentie van een muzikale gedachte te vinden. Anderzijds het vermogen om de kansen en de beperkingen van het moment te aanvaarden. Dat tezamen maakt dat je op deze vijf solostukken voor respectievelijk cello, viool, basklarinet, altviool en fagot niet uitgeluisterd raakt.", "(JAZZ)", "Chris Potter", "There is a tide", "In zes weken tijd maakte de Amerikaanse rietblazer Chris Potter There is a Tide helemaal in zijn eentje. Juist omdat hij niet op alle door hem hier bespeelde instrumenten virtuoos is, heeft de plaat een pakkende eenvoud die op eerder werk van Potter soms ontbrak. Potters solo\u2019s op saxofoon en basklarinet zijn fantasievol en krachtig als altijd, maar ze winnen aan diepte doordat Potter nu helemaal alleen zijn eigen blazerssectie is en precies wat hij horen wil, speelt.", "(JAZZ)", "Sanne Rambags", "Sonna", "Eindelijk is het soloalbum van zangeres Sanne Rambags niet meer alleen als download maar nu ook op vinyl verkrijgbaar. Indrukwekkend is de manier waarop Rambags\u2019 durf gelijk opgaat met de fenomenale reikwijdte van haar stem. De songs op Sonna zijn vaak prachtig, maar Rambags schroomt niet om nu en dan ook het onbehaaglijke te verkennen en zodoende een heel bijzondere sfeer te scheppen.", "(JAZZ)", "Casper Clausen", "Better Way", "Wanneer een muzikant zijn band tijdelijk aan de kant schuift om een soloalbum op te nemen, zegt dat vaak meer over de sleur binnen die band dan over de artistieke aspiraties van de muzikant. Bij Efterklang-zanger Casper Clausen lig dat anders. Hij breekt uit het keurslijf; je voelt de bevrijding. De repeterende ritmes en sprookjesachtige klanken worden tot haast belachelijke proporties uitvergroot en maken daardoor des te meer indruk.", "(POP)", "Henrik Appel", "Humanity", "Henrik Appel levert, overigens niet als eerste, het bewijs dat je geen virtuoos hoeft te zijn om te kunnen overtuigen. Zolang je gelooft in wat je doet, komt de rest van zelf. Zijn gitaarspel is vrij elementair, hij heeft een stem als een slijptol en zijn trompet klinkt alsof hij jaren op de bodem van het M\u00e4larmeer heeft gelegen. Juist daarom overheerst de sympathie voor deze vetharige Zweed, die - zo zingt hij zelf - ook maar gewoon zijn leven probeert te leven.", "(POP)", "Viagra Boys", "Welfare Jazz", "Is het zingen of braken wat zanger Sebastian Murphy doet, wanneer hij in \u2018Ain\u2019t nice\u2019 met veel zelfkennis zijn rol in een mislukte relatie bezingt? Erg smakelijk klinkt het in ieder geval niet. Gelukkig is hij van vele markten thuis. De rock-\u2019n\u2019-roll, blues en punk kenden we al van de boys. Op \u2018Walfare Jazz\u2019 pakken ze uit met electropop en country, inclusief Dolly Parton-snik.", "(POP)", "Hef", "Rook", "In zekere zin is Hef de Karl Ove Knausg\u00e5rd van de Nederlandse hiphop: minutieus legt hij zijn leven vast, ook wanneer er even niet zoveel gebeurt. Op \u2018Rook\u2019 zijn we er meermaals getuige van dat Hef zich ontlast. Dat brengt hem tot het inzicht dat het niet uitmaakt of je pizza of sushi eet, het resultaat is hetzelfde. Het knappe is dat Hefs wisselende gemoedstoestanden tussen de regels door altijd voelbaar zijn.", "(POP)", "Barry Gibb", "Greenfields: The Gibb Brothers Songbook, Vol 1 (Capitol Records/Universal Music)", "\u2605\u2605\u2605", "Het was een lang gekoesterde wens van Barry Gibb om een countryalbum uit te brengen. Die wens heeft de 74-jarige zanger in vervulling doen gaan met Greenfields: The Gibb Brothers Songbook, Vol 1.", "De plaat bevat geen typische countrysongs maar wel twaalf bekende en minder bekende Bee Gees-nummers, die door producer Dave Cobb met een countrysausje zijn overgoten. Bovendien werd de enige nog levende Bee Gee in de studio in Nashville bijgestaan door countrysterren als Dolly Parton, Gillian Welch en Keith Urban. Maar ook popzangeressen als Sheryl Crow en Olivia Newton-John maakten hun opwachting.", "Tot de meest geslaagde transformaties behoort het nummer Too Much Heaven, dat door de fluwelige vocalen van Alison Krauss uitnodigt tot heerlijk wegdromen. Fraai is ook de nieuwe versie van To Love Somebody\u2019 waarop zanger Jay Buchanan van de rockband Rival Sons het nummer een lekker rauw randje meegeeft.", "Toch bevat de plaat ook songs die zich minder blijken te lenen voor een countryversie. Zo detoneert het poppy en up tempo Jive Talkin behoorlijk temidden van de smaakvolle en ingetogen countryklanken. Daardoor is \u2018Greenfields: The Gibb Brothers Songbook, Vol 1' best een leuk album geworden, maar ook een plaat die meer geschikt lijkt voor Bee Gees-fans dan voor countrypuristen."], "authors": ["Mischa Andriessen", "Klaas Knooihuizen"], "keywords": ["zijn", "van", "en", "jazz", "poptips", "een", "te", "op", "ook", "het", "week", "deze", "dat", "die"], "pubDate": "2021-01-08T00:00:31Z", "publicationId": "b66cd8e4-4294-3571-bcd7-e490527f1a48"}