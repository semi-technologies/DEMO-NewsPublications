{"id": "3333142d-3a2a-361f-bf9c-d24ab5bb811f", "title": "Joachim Eijlander, weer een uitmuntende cellist uit Nederland", "url": "https://www.parool.nl/kunst-media/joachim-eijlander-weer-een-uitmuntende-cellist-uit-nederland~bfc5d501/", "summary": "Een van hen is Joachim Eijlander.\nOp zijn eerste twee cd\u2019s speelde Eijlander de Cellosuites van Bach.\nDat doe je als jonge cellist om te laten horen dat je in het kernrepertoire van wanten weet.\nOp Dark Fire zoekt Eijlander het avontuur door muziek uit Europa te combineren met klanken uit Klein-Azi\u00eb.\nOok de duetten met gitarist Izhar Elias, accordeonist Vincent van Amsterdam en pianiste Helena Basilova zijn volledig geslaagd.", "paragraphs": ["Joachim Eijlander, Dark Fire.", "Nederland is rijk bedeeld met uitmuntende cellisten. Een van hen is Joachim Eijlander. Zijn nieuwe album, Dark Fire, waarop zijn prachtige toon uitzonderlijk fraai is vastgelegd, onderstreept het.", "Op zijn eerste twee cd\u2019s speelde Eijlander de Cellosuites van Bach. Dat doe je als jonge cellist om te laten horen dat je in het kernrepertoire van wanten weet. Op Dark Fire zoekt Eijlander het avontuur door muziek uit Europa te combineren met klanken uit Klein-Azi\u00eb.", "De cd begint met de Partita voor cello solo van de Turkse componist Ahmet Adnan Saygun, die in het boekje iets behartenswaardigs zegt over de universaliteit van muziek, waar ze ook vandaan komt. Die Partita is een welluidend stuk, dat mooi op spanning wordt gezet.", "Daarna volgen samenwerkingen met andere musici. \u2018In de bizarre en toch ook wel eenzame maanden die achter ons liggen, was voor mij het verlangen naar ontmoeting en samen musiceren groter en essenti\u00ebler dan ooit,\u2019 schrijft Eijlander op zijn website. Een zeer invoelbaar sentiment.", "Heel bijzonder zijn de twee duetten met dudukspeler Kadir Sonuk, al was het maar omdat de cello volledig met dat oosterse instrument lijkt samen te smelten. Ook de duetten met gitarist Izhar Elias, accordeonist Vincent van Amsterdam en pianiste Helena Basilova zijn volledig geslaagd."], "authors": ["Erik Voermans"], "keywords": ["zijn", "van", "en", "uit", "een", "met", "weer", "cellist", "dat", "te", "uitmuntende", "nederland", "eijlander", "het", "op", "ook", "joachim"], "pubDate": "2020-12-18T11:36:04Z", "publicationId": "a3002aeb-6d5a-3894-adcb-0212effbc567"}