{"id": "46adc1d0-18b3-36d2-9697-66653328e27a", "title": "Marcia Luyten schrijft een \u2018biografisch portret\u2019 van M\u00e1xima, \u2018geen verhaal over een Disney-prinses\u2019", "url": "https://volkskrant.nl/cultuur-media/marcia-luyten-schrijft-een-biografisch-portret-van-maxima-geen-verhaal-over-een-disney-prinses~bbf5c893/", "summary": "\u2018Een authentiek portret, geen verhaal over een Disney-prinses.\u2019 Ze wilde vrijelijk kunnen praten met mensen uit M\u00e1xima\u2019s omgeving.\nHet maakte deel uit van twee katholieke gemeenschappen: de Italiaanse familie Cerruti van haar moeder en de Spaans-Baskische familie Zorreguieta.\nM\u00e1xima ging naar een school voor kinderen van 6 tot 18 jaar, met een veeleisend, tweetalig curriculum, een eliteschool.\n\u2018M\u00e1xima is geboren in een land dat op het punt van een burgeroorlog stond.\n\u2018Toen ik in een kring van oud-collega\u2019s van M\u00e1xima liet vallen dat ik Horacio Verbitsky ging interviewen, een linkse onderzoekjournalist, viel er een ijzige stilte: o, we hebben een mol binnengehaald!", "paragraphs": ["Beeld Olivier Heiligers", "Wie schrijft eigenlijk de biografie van koningin M\u00e1xima? Dat vroegen Marcia Luyten en Francien Schuursma, haar uitgever bij De Bezige Bij, zich vijf jaar geleden af. Nou, niemand, bleek na wat speurwerk. Dat is niet zo raar, als het onderwerp van de biografie nog springlevend is. Toch leek het Schuursma een goed idee als er op 17 mei 2021, M\u00e1xima\u2019s 50ste verjaardag, een biografie zou zijn. En Luyten moest dat boek gaan schrijven. Zij was de gedroomde biograaf: net als M\u00e1xima vrouw, econoom, kenner van Afrika en moeder van drie kinderen, \u00e9n ze zijn even oud (ze schelen twaalf dagen).", "Luyten was verbaasd. \u2018Ik heb mij nooit eerder met het koningshuis beziggehouden\u2019, vertelt ze. \u2018En ik ben niet het type journalist dat in de struiken gaat liggen bij de koninklijke familie.\u2019 Wel intrigeert M\u00e1xima haar al jaren: \u2018Toen ze net in Nederland was, praatten mijn vriendinnen en ik weleens over haar. Ze leek ons een leuk iemand, die net als wij ambitieus en serieus was in haar werk en hield van uitgaan en dansen. Maar wij waren het erover eens dat wij nooit zo\u2019n beknot leven zouden willen leiden.\u2019", "Ze besloot uit te zoeken of het mogelijk was om, als onafhankelijk journalist, een niet-geautoriseerd portret te maken, op basis van bronnen. \u2018Een authentiek portret, geen verhaal over een Disney-prinses.\u2019 Ze wilde vrijelijk kunnen praten met mensen uit M\u00e1xima\u2019s omgeving. \u2018Ik dacht: daar geeft de Rijksvoorlichtingsdienst nooit toestemming voor. Maar dat viel mee; ik kon vrienden en familie van M\u00e1xima benaderen.\u2019", "Mocht je ook praten met haar Nederlandse familieleden? Haar echtgenoot, dochters, schoonmoeder, zwagers en schoonzusters?", "\u2018Nee, dat niet. Er zijn begrenzingen; de koning en de koningin zijn volledig afgeschermd, het is ondenkbaar dat ik met hen of hun dochters zou spreken, of met andere leden van het Koninklijk Huis die onder ministeri\u00eble verantwoordelijkheid vallen. Van de Oranjes heb ik alleen prinses Mabel gesproken.", "\u2018Ik heb geen inzage gehad in het archief: geen brieven, dagboeken of andere egodocumenten. Ook de familieleden en vrienden van M\u00e1xima lieten mij geen correspondentie zien. Jammer, want daardoor mis ik de echte, ongepolijste stem van M\u00e1xima. Ik speel bij dit project met meerdere handicaps. Daarom is het geen volwaardige biografie, maar een biografisch portret.", "\u2018Ik heb 135 interviews gehouden. Helaas heb ik M\u00e1xima\u2019s vader niet gesproken, hij was al erg ziek en overleed in 2017. Drie keer ben ik in Argentini\u00eb geweest, ik heb onderzoek gedaan naar de Argentijnse cultuur en maatschappij. Zo kwam ik aan veel materiaal, te veel voor \u00e9\u00e9n boek. Het worden twee delen. Het eerste, Moederland, dat v\u00f3\u00f3r M\u00e1xima\u2019s verjaardag verschijnt, loopt tot 1999, tot haar ontmoeting met Willem-Alexander. Ze is dan al drie jaar weg uit Buenos Aires en woont in New York. Het tweede deel, Vaderland, gaat over haar leven in Nederland.\u2019", "Wat voor kind was de jonge M\u00e1xima?", "\u2018Een vrolijk, blijmoedig meisje, altijd voor alles in. Het middelpunt van een vriendinnenkring. Vriendinnen zijn altijd belangrijk voor haar geweest, sommigen kent ze al vanaf haar 2de. Vriendjes had M\u00e1xima niet echt in haar pubertijd. Ze was erg groot en pas op haar 20ste had ze daar geen last meer van. Ze werd zelfbewust, ging hakken dragen. Ze werd een mooie zwaan. Rond haar 25ste had ze drie jaar een relatie met Tiziano Iachetti, een knappe, rijke Italiaan, zeven jaar ouder dan zij. Een big catch, volgens haar vriendinnen. Ze ging naar New York en liet hem achter.", "\u2018Het gezin Zorreguieta was hecht, met twee broers, een zusje en drie halfzussen. Het maakte deel uit van twee katholieke gemeenschappen: de Italiaanse familie Cerruti van haar moeder en de Spaans-Baskische familie Zorreguieta. M\u00e1xima ging naar een school voor kinderen van 6 tot 18 jaar, met een veeleisend, tweetalig curriculum, een eliteschool. Ze maakte lange dagen: eerst een uur heen met de schoolbus dan \u2019s ochtends les in het Engels, \u2019s middags in het Spaans, daarna sport en dan nog een uur terug.", "\u2018De Zorreguieta\u2019s waren niet steenrijk, ze bezaten geen grote buitenverblijven. Ze behoorden niet tot wat je de Argentijnse \u2018landadel\u2019 kunt noemen, de bovenlaag die alles bezit \u2013 grond, macht en geld. Maar in cultureel opzicht hoorden ze w\u00e9l bij de elite. Het was bijzonder dat haar vader, die bestuurder was bij een federatie van herenboeren en niet uit die kring afkomstig, toch werd gevraagd om staatssecretaris van Landbouw te worden.\u2019", "Dat werd ook de doem die over het gezin kwam: Zorreguieta zat in een militaire regering, die van 1976 tot 1984 een schrikbewind voerde. Hoe heeft dat M\u00e1xima be\u00efnvloed?", "\u2018M\u00e1xima is geboren in een land dat op het punt van een burgeroorlog stond. Zij was 5 toen de junta aan de macht kwam en 12 toen het ophield. Ik weet niet wanneer ze volledig besefte wat er was gebeurd, misschien pas toen ze in Nederland woonde.", "\u2018Argentini\u00eb is een schizofreen land. Je hebt de conservatieve, katholieke elite die niet spreekt over de gruwelen van de staatsterreur en niets wil weten van de getuigenissen. Aan de andere kant heb je de peronisten. Je behoort tot een van de twee.", "\u2018M\u00e1xima heeft gestudeerd aan een katholieke, conservatieve universiteit. Haar vrienden horen tot de elite. Studiegenoten die ik sprak zeiden: Marcia, begrijp wel dat onze familie is bedreigd! Er waren vaders ontvoerd en opa\u2019s opgeblazen. In hun ogen was het land bijna overgenomen door de communisten en gered door de junta. De andere dag sprak ik met iemand die twee jaar had vastgezeten in een martelcentrum.", "\u2018Toen ik in een kring van oud-collega\u2019s van M\u00e1xima liet vallen dat ik Horacio Verbitsky ging interviewen, een linkse onderzoekjournalist, viel er een ijzige stilte: o, we hebben een mol binnengehaald! Het kostte me moeite om uit te leggen dat ik als journalist met verschillende mensen praat.\u2019", "M\u00e1xima is de favoriet van de Oranjes, meer dan haar man of schoonmoeder. Wat maakt dat deze functie haar zo goed afgaat en dat zij zo goed valt bij de Nederlandse bevolking?", "\u2018Zij is ontwapenend. Toen zij en Willem-Alexander hun verloving aankondigden, waren de messen van de critici geslepen, maar zij sloeg ze meteen uit handen, met een grapje. Ze heeft oprechte belangstelling voor mensen uit allerlei milieus. Zo was ze als meisje al, zeggen vrienden. Haar optreden is ongekunsteld, niet gespeeld. Dat laatste ruiken mensen meteen.\u2019"], "authors": ["Aleid Truijens"], "keywords": ["ik", "portret", "van", "m\u00e1xima", "disneyprinses", "het", "en", "een", "ze", "met", "geen", "niet", "verhaal", "schrijft", "luyten", "haar", "dat", "marcia"], "pubDate": "2021-01-01T14:00:29Z", "publicationId": "1a359314-37ee-33a8-8de7-301d3eb2ed28"}