{"id": "3e8d329e-ac7a-3600-a4a8-7a14c039e76d", "title": "Eindelijk sijpelt autotechnologie door naar de fiets \u2013 en deze fietsradar is slechts het begin", "url": "https://volkskrant.nl/wetenschap/eindelijk-sijpelt-autotechnologie-door-naar-de-fiets-en-deze-fietsradar-is-slechts-het-begin~b932d0e0/", "summary": "Automatische snelheidsregelaar, remingreep, sensoren die voorkomen dat je bij het inparkeren ergens tegenaan botst, het dodehoekalarmlampje in de zijspiegels.\nHet is een handzaam apparaatje dat je bij voorkeur aan je zadelpen bevestigt en dat via bluetooth gekoppeld is aan je smartphone, een Garmin-apparaat of een bij te kopen apart scherm.\nWij hebben hem getest met een iPhone 7S en een Garmin Edge Explore.\nHet voertuig sluipt vervolgens als een stip omhoog in je scherm en verdwijnt weer zodra je het fysiek links van je ziet passeren.\nVoor korte ritten in de stad is de Varia wellicht minder geschikt, omdat je altijd ook een apparaat op je stuur moet bevestigen.", "paragraphs": ["Garmin Varia RTL 515.", "Auto's zijn volop voorzien van functies die niet alleen de bestuurder helpen, maar het deelnemen aan het verkeer ook veiliger maken. Automatische snelheidsregelaar, remingreep, sensoren die voorkomen dat je bij het inparkeren ergens tegenaan botst, het dodehoekalarmlampje in de zijspiegels. Om er een paar te noemen. Fietsen ontberen die zaken. Waarom eigenlijk?", "Garmin is een fabrikant die voorzichtig in dit gat springt. Volgens het navigatiekaarten- en apparatenbedrijf gebeuren de meeste fietsongelukken door achteropkomend verkeer. Een te betwisten claim: andere onderzoeksgegevens, waaronder die van de Stichting Wetenschappelijk Onderzoek Verkeersveiligheid, laten zien dat het merendeel van de fietsongevallen (tweederde) gebeurt z\u00f3nder dat er een ander voertuig bij betrokken is. Maar goed, Garmin levert al een \u2018achteruitkijkradar\u2019 en heeft die nu gecombineerd met een achterlicht: de Varia RTL 515. Het is een handzaam apparaatje dat je bij voorkeur aan je zadelpen bevestigt en dat via bluetooth gekoppeld is aan je smartphone, een Garmin-apparaat of een bij te kopen apart scherm. Wij hebben hem getest met een iPhone 7S en een Garmin Edge Explore. Daarmee ging via een app de koppeling probleemloos.", "De radar speurt achter je de weg af en zodra een naderend voertuig op 140 meter afstand is, zie je dat op het scherm van je smartphone of je fietscomputer oplichten in een duidelijke, schematische en bewegende weergave. De Garmin behoudt zijn eigenlijke schermweergave en toont de informatie aan de zijkanten. Op een telefoon moet je app geopend houden. Het voertuig sluipt vervolgens als een stip omhoog in je scherm en verdwijnt weer zodra je het fysiek links van je ziet passeren.", "Foutloos", "We probeerden de Varia zowel in als buiten de stad uit en in beide omgevingen werkte hij perfect. Zowel radar als app kende geen gebreken, nou ja, eentje dan: soms ziet-ie meer dan er is, maar nooit m\u00edst hij een voertuig dat er is. Zelfs in de stad, op een vrijliggend fietspad, herkende hij foutloos en stuk voor stuk de achterop komende auto's, ook als dat tot een kleine \u2018file\u2019 op je scherm leidt.", "Is het nuttig? Het is vooraleerst duur (bijna 200 euro), maar het is wel degelijk nuttig, en prettig. Je fietst, zo was onze ervaring, meer relaxed omdat je wordt geholpen bij het opletten \u2013 precies waarom die hulpmiddelen bij auto's ook zo geslaagd zijn. Voor korte ritten in de stad is de Varia wellicht minder geschikt, omdat je altijd ook een apparaat op je stuur moet bevestigen. Andere pluspunten: het achterlicht heeft vier standen, in de felste stand kan volgens Garmin achteropkomend verkeer je al vanaf 1,5 kilometer zien. Denk er wel aan niet een te lange jas te dragen die over je zadel valt: dan is het licht onzichtbaar en de radar nutteloos."], "authors": ["Bart Koetsenruijter"], "keywords": ["fiets", "van", "bij", "deze", "eindelijk", "het", "op", "naar", "die", "sijpelt", "een", "je", "en", "dat", "slechts", "te", "fietsradar", "door"], "pubDate": "2020-12-07T16:28:00+01:00", "publicationId": "1a359314-37ee-33a8-8de7-301d3eb2ed28"}