{"id": "5079a333-87ea-352d-a4b1-9ee889da0f06", "title": "Niet in loondienst? Misschien krijg je dit jaar een KerZZPakket", "url": "https://trouw.nl/binnenland/niet-in-loondienst-misschien-krijg-je-dit-jaar-een-kerzzpakket~b9416e6c/", "summary": "De komende week krijgen veel mensen in loondienst een kerstpakket, maar een zelfstandig ondernemer is daar niet van verzekerd.\nEen kerstpakket is vooral een blijk van waardering, zegt Irene van Hest van het Expertisecentrum Zelfstandigen van de FNV.\nMaar die zorg is onterecht, zegt Van Hest: \u201cJe kan prima een kerstpakket geven aan een zzp\u2019er.\u201dBehoefte aan een feestelijke afsluiting van het jaarOok Yvonne Doff uit Nijmegen organiseert een uitwisseling, onder de naam ZZP Kerstidee.\nDoff is sinds drie jaar zelfstandige, maar had dit jaar extra behoefte aan een feestelijke afsluiting van het jaar.\nLees ook:De extra mooie kerstpakketten komen dit jaar aan de deur \u2013 of via e-mailWerkend Nederland hoeft dit jaar niet de trein in met zijn kerstpakket.", "paragraphs": ["Als kind al keek de Arnhemse Annemiek van den Eertwegh uit naar de komst van het kerstpakket, toen van haar ouders. Zij mocht de doos vol verrassingen uitpakken, en het was altijd spannend, zelfs als er weer een blikje pat\u00e9 in zat.", "Toen ze als communicatie- en marketingadviseur in loondienst ging, kreeg ze haar eigen pakket. Nog steeds een feest elk jaar. Maar in 2019 begon Van den Eertwegh als zelfstandige, en kreeg ze niks. Daar moet verandering in komen, dacht ze dit jaar.", "De komende week krijgen veel mensen in loondienst een kerstpakket, maar een zelfstandig ondernemer is daar niet van verzekerd. Daarom organiseren zzp\u2019ers zelf acties om het jaar feestelijk af te sluiten, en daar halen ze meer dan alleen een cadeau uit.", "Vragenlijst over de voorkeuren", "Zo bedacht Van den Eertwegh KerZZPakket. Op haar website kunnen zelfstandigen zich melden, met een vragenlijst over hun voorkeuren. Vervolgens koppelt de organisator twee deelnemers aan elkaar, die elkaar een kerstgeschenk sturen. Op dit moment doen 110 mensen mee, maar de aanmeldingen zijn nog een paar dagen open.", "Een kerstpakket is vooral een blijk van waardering, zegt Irene van Hest van het Expertisecentrum Zelfstandigen van de FNV. Toen in 2016 de nieuwe wet DBA inging, die regelt dat zelfstandigen niet in een verkapt dienstverband werken, durfden sommige opdrachtgevers geen kerstpakket te geven aan zzp\u2019ers. Daardoor zou de zelfstandige misschien te veel op een vaste werknemer lijken. Maar die zorg is onterecht, zegt Van Hest: \u201cJe kan prima een kerstpakket geven aan een zzp\u2019er.\u201d", "Behoefte aan een feestelijke afsluiting van het jaar", "Ook Yvonne Doff uit Nijmegen organiseert een uitwisseling, onder de naam ZZP Kerstidee. Aan haar actie doen 86 mensen mee, van kapper tot coach en fotograaf. Doff is sinds drie jaar zelfstandige, maar had dit jaar extra behoefte aan een feestelijke afsluiting van het jaar. \u201cIn de coronatijd hebben we weinig verbinding met elkaar, en dat mis ik ook als zzp\u2019er. Al het contact is online. Dus hoe leuk is het dan als je elkaar toch beter kan leren kennen door elkaar een kerstcadeautje te sturen?\u201d", "Dat lijkt te werken. De deelnemers aan het ZZP Kerstidee wisselen niet alleen spullen uit, maar ook telefoonnummers. Sommige hebben al afgesproken bij elkaar langs te gaan.", "Ook de organisator van KerZZPakket hoopt dat er nieuwe samenwerkingen uit haar initiatief ontstaan. \u201cJuist als beginnende ondernemer had ik allemaal afspraken in mijn agenda staan om mijn netwerk te vergroten, en dat is allemaal niet doorgegaan,\u201d zegt Van den Eertwegh. Tussen haar deelnemers heeft ze al een paar potenti\u00eble samenwerkingen gezien. \u201cNa een jaar in wel heel letterlijke zelfstandigheid thuis zitten is het fijn weer verbinding te voelen met andere ondernemers.\u201d Als er voldoende animo is, hoopt ze dat KerZZPakket over een paar jaar een platform is met duizend deelnemers.", "Hoe de kerstpakketten voor de zzp\u2019ers eruit gaan zien, blijft nog spannend. \u201cIk heb foto\u2019s op Instagram gezien van dozen, ingepakt en klaar, maar ik heb totaal geen idee van wat erin zit\u201d, zegt Van den Eertwegh. De deelnemers hebben een vragenlijst met hun voorkeuren ingevuld, maar ze zijn vrij bij het vullen van het pakket. Ze hoopt dat het een klassiek pakket wordt, zoals ze als kind mocht uitpakken.", "Lees ook:", "De extra mooie kerstpakketten komen dit jaar aan de deur \u2013 of via e-mail", "Werkend Nederland hoeft dit jaar niet de trein in met zijn kerstpakket. De meeste pakketten gaan rechtstreeks naar hun coronawerkplek, en dat is thuis. De inhoud: huiselijke gezelligheid."], "authors": ["Bibi Berenschot"], "keywords": ["kerzzpakket", "van", "loondienst", "krijg", "jaar", "en", "een", "ze", "dit", "misschien", "aan", "te", "het", "maar", "niet", "als", "je"], "pubDate": "2020-12-17T10:46:00Z", "publicationId": "b66cd8e4-4294-3571-bcd7-e490527f1a48"}