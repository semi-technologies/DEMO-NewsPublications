{"id": "60c34854-f309-3fec-8029-41d235c4f60f", "title": "Weg met de tussen-n, want die hoor je toch niet. Behalve bij keukendeur", "url": "https://trouw.nl/opinie/weg-met-de-tussen-n-want-die-hoor-je-toch-niet-behalve-bij-keukendeur~b1f6e6f4/", "summary": "Ik bespaar de lezer de regel, want hij is ingewikkeld, zeker die van Het Groene Boekje.\nBovendien is de regel van de tussen-n een kampioen in de uitzonderingen, ook al heeft men er eentje \u2013 gelukkig \u2013 in 2005 afgeschaft.\nZe zijn even ingewikkeld en een even grote hel voor Nederlanders en Vlamingen die met spellen veel moeite hebben.\nIn het artikel staat het antwoord om definitief uit de miserie van die verdomde tussen-n te geraken.\nJe hoort zo\u2019n tussen-n niet eens, dus waarom zou je hem dan schrijven?\u2019 Inderdaad, je hoort de tussen-n niet.", "paragraphs": ["De offici\u00eble spellingsregels voor de tussen-n zijn net zo ingewikkeld als de \u2018rebelse\u2019 waar Trouw nu vanaf stapt, schrijft Johan de Donder, leraar Nederlands in Brussel.", "Wie denkt dat een leraar Nederlands in vijf minuten de regel van de tussen-n krijgt uitgelegd, is eraan voor de moeite. Leg maar eens uit aan tieners, die goed moeten leren spellen, dat je spinnewiel zonder \u2018n\u2019 schrijft, maar spinnenweb met \u2018n\u2019. Zo is het dus ook boekentas en berenvel, maar aspergesoep en rodekool. Ik bespaar de lezer de regel, want hij is ingewikkeld, zeker die van Het Groene Boekje. Er bestaat een iets eenvoudigere variant, maar die is evenmin in een mum van tijd aan te leren.", "Bovendien is de regel van de tussen-n een kampioen in de uitzonderingen, ook al heeft men er eentje \u2013 gelukkig \u2013 in 2005 afgeschaft. Ooit was het paardebloem en kattekruid, omdat het eerste deel van de samengestelde plantnaam een dier is. De zin daarvan is mij nog altijd een raadsel. Andere uitzonderingen bleven overeind. Beresterk krijgt geen \u2018n\u2019, omdat het een \u2018versterkt bijvoeglijk naamwoord\u2019 is. Wie dat heeft uitgevonden, mag Joost weten. Wat is er zinvol aan om apetrots te schrijven, maar apenstreek?", "\u2018Versteende samenstelling\u2019", "Ook de uitvinder van het begrip \u2018versteende samenstelling\u2019 verdient een pluim voor de meest onzinnige uitvinding. Je schrijft apekool, want dat woord is versteend! Dus ledemaat (versteend), maar ledenraad. Nog een leuke, neen eigenlijk een triestige: hazenrug en hazewind. Jawel, de laatste is... versteend!", "Eveneens uitzondering zijn samenstellingen met maan, zon en hel. Blijkbaar zijn hellenvuur en manenschijn onaanvaardbare of misschien wel lelijke woordbeelden. Wie heeft dat uitgevonden? En vooral: welke zin hebben al die uitzonderingen? Ik viel dan ook van mijn stoel, toen ik in Trouw van 2 januari las, dat de regel van de tussen-n in Het Groene Boekje \u2018redelijk consistent\u2019 is. De grappige uitspraak komt van Trouw-taalcolumnist Ton den Boon.", "Aanleiding van de hele discussie is de beslissing van de krant om zich, wat die tussen-n betreft, voortaan aan de offici\u00eble regels te houden. Inderdaad, een legitieme keuze, want je moet de regels volgen, zoals Trouw-redacteur Maaike van Houten terecht stelt. Ik houd me even\u00adeens aan de regel, inclusief de uitzonderingen, ook al wring ik mij elk schooljaar, met veel tegenzin, in een massa bochten om die uitgelegd te krijgen. Ik heb er evenwel kritiek op en stel zo meteen een eenvoudige regel voor.", "Hordenloop versus paardestal", "Ik begrijp ook niet waarom de krant jarenlang een andere even onzinnige regel toepaste, namelijk die van het noodzakelijke meervoud: hordenloop versus paardestal. De offici\u00eble noch de alternatieve spelling blinken uit in helderheid en consequentie. Ze zijn even ingewikkeld en een even grote hel voor Nederlanders en Vlamingen die met spellen veel moeite hebben. Trouws moedige keuze uit 2006 was dus niet zo moedig. Ze zorgde eigenlijk voor nog meer verwarring.", "In het artikel staat het antwoord om definitief uit de miserie van die verdomde tussen-n te geraken. Ton den Boon reikt, allicht onbewust, d\u00e9 oplossing aan. Hij zegt: \u2018Ik begreep de hang naar vrijheid. Je hoort zo\u2019n tussen-n niet eens, dus waarom zou je hem dan schrijven?\u2019 Inderdaad, je hoort de tussen-n niet. Voor alle duidelijkheid: Trouw ging ook niet zover in zijn ambitie om zogezegd alternatief en consequent te spellen door de tussen-n overboord te gooien.", "Maar we kunnen dus, omdat de tussen-n nooit wordt uitgesproken, een eenvoudige regel opstellen: in principe nooit een tussen-n. Dus: apetrots, apestreek, spinneweb, spinnewiel, berevel, beretrots, maneschijn, mannekoor, zedeleer, zedeloos, kerkeraad, douanekantoor... Er is slechts \u00e9\u00e9n uitzondering: samenstellingen waarvan het eerste deel altijd een \u2018n\u2019 heeft: wagenpark, keukendeur of havengebied. Zoals ze in Nederland zeggen: klaar is Kees. Probleem opgelost.", "Ik ben wel benieuwd met welke zinnige argumenten taalpuristen voor de dag zullen komen, om de ingewikkelde en inconsequente regel van de tussen-n te verdedigen en mijn eenvoudige te verketteren.", "Lees ook:", "Trouw stopt met rebelse spelling en schrijft eindelijk ook \u2018pannenkoek\u2019", "Na vijftien jaar rebellie omarmt Trouw vanaf dit jaar alsnog de offici\u00eble \u2018groene\u2019 spelling. \u2018Pannekoek\u2019 en \u2018kerkeraad\u2019 zonder tussen-n zijn nu verleden tijd, tot opluchting van veel lezers \u00e9n redacteuren.", "Over naar de groene spelling, van kerkeraad naar kerkenraad", "Joost van Egmond, co\u00f6rdinator van de eindredactie is er groot voorstander van en ook \u00e9\u00e9n van de animators om vanaf 2 januari een n te zetten in pannenkoek, in kerkenraad, in geitenkeutel en in vele andere woorden conform de spellingswetten van de Taalunie."], "authors": ["Johan De Donder"], "keywords": ["hoor", "van", "het", "toch", "voor", "en", "met", "tussenn", "keukendeur", "een", "weg", "regel", "te", "ook", "bij", "niet", "die", "je"], "pubDate": "2021-01-06T08:56:00Z", "publicationId": "b66cd8e4-4294-3571-bcd7-e490527f1a48"}