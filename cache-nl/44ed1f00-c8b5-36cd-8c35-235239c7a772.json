{"id": "44ed1f00-c8b5-36cd-8c35-235239c7a772", "title": "\u2018Wat doe jij nou?\u2019 zei de jonge vrouw van de bakkerij. \u2018Heb jij nou twee mondkappen op?\u2019", "url": "https://volkskrant.nl/columns-opinie/wat-doe-jij-nou-zei-de-jonge-vrouw-van-de-bakkerij-heb-jij-nou-twee-mondkappen-op~b67d8194/", "summary": "\u2018Wat doe jij nou?\u2019 zei de jonge vrouw van de bakkerij, toen ik aan de beurt was.\nDe mensen in de rij, de vrouwen achter de toonbank, iedereen was nieuwsgierig naar wat ik zou gaan beweren.\n\u2018Twee mondkapjes is toch niet nodig?\u2019\u2018Het ligt eraan wat je doel is\u2019, zei ik, licht gekrenkt, maar krachtig.\nDat ik niet wilde dat zij door mij allerlei virussen naar school zou brengen, met lesuitval tot gevolg.\nIk beende de zaak uit, zonder brood, zodat ik tien seconden later alweer terug moest, wat g\u00eanant was geweest, als ze hadden gehoord wat ik zei.", "paragraphs": ["\u2018Wat doe jij nou?\u2019 zei de jonge vrouw van de bakkerij, toen ik aan de beurt was. \u2018Heb jij nou twee mondkappen op?\u2019 Er lag spot in haar ogen, ze stond klaar om me uit te lachen. Eerst had er een geroezemoes geklonken, nu was het stil. De mensen in de rij, de vrouwen achter de toonbank, iedereen was nieuwsgierig naar wat ik zou gaan beweren.", "Ik keek haar aan, al meteen een beetje in mijn wiek geschoten natuurlijk, want als mensen al spotten bij het stellen van de vragen, weet je zeker dat je uitgelachen wordt, zodra je antwoord hebt gegeven. Bovendien ben ik een gevoelig type, niet hoog-, helaas, maar overgevoelig, anders waren er denk ik wel medicijnen voor geweest.", "\u2018E\u00e9n mondkapje is toch genoeg?\u2019, zei de verkoopster. Ik gaf toe: twee was inderdaad wat veel, dubbelop, kon je wel zeggen, ik droeg zo\u2019n lichtblauwe en een stoffen exemplaar eroverheen, waar overigens ook nog een filter in kan, maar dat is overdreven. De verkoopster gaf haar collega een schouderduwtje, alsof ze wilde zeggen: let op, koppie erbij, straks mis je de clue. \u2018Twee mondkapjes is toch niet nodig?\u2019", "\u2018Het ligt eraan wat je doel is\u2019, zei ik, licht gekrenkt, maar krachtig. Met enige autoriteit. \u2018Als je anderen wilt beschermen, kan \u00e9\u00e9n mondkapje inderdaad genoeg zijn. Maar als je in situaties komt waarin je op jezelf bent aangewezen\u2019, zei ik, en ik keek hierbij ook even naar de rij, \u2018omdat je zo\u2019n beetje de enige bent die er een opheeft, hoeft een tweede niet altijd een overbodige luxe te zijn.\u2019", "Ik zei iets over mijn kind. Dat ik niet wilde dat zij door mij allerlei virussen naar school zou brengen, met lesuitval tot gevolg. Ik zei dat mijn vriendin met oude, zieke, zeer kwetsbare mensen werkt, en dat het mij dus niet zou gebeuren dat die mensen straks met Kerst geen bezoek mogen ontvangen omdat ik een ego\u00efstische lul ben geweest, of eigenlijk dus jullie. Een beetje triomfantelijk keek ik opnieuw naar de rij.", "\u2018Wat?\u2019, vroeg de verkoopster. \u2018Wat zeg je?\u2019 Want er was niets van te verstaan geweest met die dubbele bepakking voor mijn gezicht \u2013 mijn hele betoog was blijven steken in de stof. De verkoopsters begonnen nu toch gewoon met uitlachen, zonder enige kennis dus van mijn verklaring, kennelijk hadden ze aan het beeld ook wel genoeg.", "\u2018Ik heb een groot hoofd!\u2019 riep ik uit. Ik weet ook niet waar dit ineens vandaan kwam, van de weeromstuit waarschijnlijk, of misschien probeerde ik een laatste troefkaart uit te spelen. Al was het wel een deel van de verklaring, naast verantwoordelijkheid en angst. Mijn vriendin zie je bijna niet terug achter zo\u2019n ding, bij mij lijkt het alsof ik een stringetje heb voorgebonden.", "Ik beende de zaak uit, zonder brood, zodat ik tien seconden later alweer terug moest, wat g\u00eanant was geweest, als ze hadden gehoord wat ik zei. Nu viel het wel mee."], "authors": ["Peter Middendorp"], "keywords": ["van", "wat", "mondkappen", "het", "vrouw", "twee", "jij", "op", "jonge", "ik", "een", "je", "niet", "mijn", "dat", "zei", "nou"], "pubDate": "2020-11-27T13:00:40+01:00", "publicationId": "1a359314-37ee-33a8-8de7-301d3eb2ed28"}