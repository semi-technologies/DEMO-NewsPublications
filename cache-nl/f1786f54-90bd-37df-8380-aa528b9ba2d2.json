{"id": "f1786f54-90bd-37df-8380-aa528b9ba2d2", "title": "De badeendjes van Amsterdam Duck Store vliegen per post de wereld rond", "url": "https://www.parool.nl/ps/de-badeendjes-van-amsterdam-duck-store-vliegen-per-post-de-wereld-rond~b3b59493/", "summary": "De winkel die ik nog heb, was dagelijks open, wachtend op klanten die niet kwamen.\nNu ben ik alleen nog geopend op maandag- en donderdagmiddag, als ik orders inpak die ik wereldwijd verzend.\n\u201cIk ga veel doen met sociale media, ook in samenwerking met HvA-studenten die mij benaderden en willen helpen met het maken van filmpjes ter promotie.\nVerder bestellen mensen online en ik verstuur, op verzoek van klanten, persoonlijk geschreven briefjes bij de bestellingen.\u201dNog creatieve inzichten gekregen door de situatie?\nIk wil gewoon weer eendjes verkopen in de winkel, dat vind ik het leukst.\u201d", "paragraphs": ["Beeld Anouk Hulsebosch", "Wat betekent de gedeeltelijke lockdown voor uw zaak?", "\u201cNogal wat. Ik had twee Duck Stores in Amsterdam, een daarvan moest sluiten. De winkel die ik nog heb, was dagelijks open, wachtend op klanten die niet kwamen. Nu ben ik alleen nog geopend op maandag- en donderdagmiddag, als ik orders inpak die ik wereldwijd verzend. En ik heb nog dertien winkels in Europa op centrale locaties. Die hebben het ook lastig vanwege de weinige toeristen.\u201d", "Hoe gaat de komende tijd eruitzien?", "\u201cIk ga veel doen met sociale media, ook in samenwerking met HvA-studenten die mij benaderden en willen helpen met het maken van filmpjes ter promotie. Verder bestellen mensen online en ik verstuur, op verzoek van klanten, persoonlijk geschreven briefjes bij de bestellingen.\u201d", "Nog creatieve inzichten gekregen door de situatie?", "\u201cEerst had ik een team van zes man, waaronder iemand die de sociale media regelde. Door bezuinigingen moest ik afscheid nemen van het team. Ik beheer de sociale media nu, want ik vind het belangrijk om met klanten in contact te blijven. Nu fiets ik zelf met eendjes door de stad en moet ik bedenken waar ik ze fotografeer en welke hashtags ik erbij plaats. Dat is nieuw voor mij.\u201d", "Hoe houdt u de moed erin?", "\u201cIk weet dat het concept werkt. De winkel in de Oude Leliestraat bestaat nu vijf jaar en was altijd een groot succes. Ook is het merk internationaal bekend en de webshop loopt nog. Wel heb ik mijn geluksmomenten moeten bijstellen. Eerder was ik heel blij om een nieuwe winkel te kunnen openen, nu ben ik al gelukkig met nieuwe volgers of likes op sociale media.\u201d", "Wat is het eerste wat u gaat doen als de boel weer wordt versoepeld?", "\u201cDat is geen moeilijke vraag. Dan ren ik naar de Oude Leliestraat, gooi ik de deuren open en hoop ik ouderwets te knallen. We hebben genoeg gelummeld, ik ben er weer klaar voor. Ik wil gewoon weer eendjes verkopen in de winkel, dat vind ik het leukst.\u201d"], "authors": ["Bjarn Van Den Berg"], "keywords": ["sociale", "duck", "van", "rond", "vliegen", "store", "amsterdam", "winkel", "het", "post", "badeendjes", "met", "die", "op", "ik", "en", "wereld", "nu"], "pubDate": "2020-11-24T09:52:34+01:00", "publicationId": "a3002aeb-6d5a-3894-adcb-0212effbc567"}