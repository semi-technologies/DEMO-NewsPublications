{"id": "71610a11-73ca-393b-8d1b-af13d2005d05", "title": "Kerst op de bank met geurige jollof", "url": "https://www.parool.nl/ps/kerst-op-de-bank-met-geurige-jollof~b2c95a9a/", "summary": "\u2018De ziel die geen peper eet is een dode ziel,\u2019 is een gezegde in het Yoruba, een van de talen die in zuidwest-Nigeria worden gesproken, schrijft Komolafe.\nVoor de New York Times maakte ze tien \u2018essenti\u00eble Nigeriaanse recepten\u2019, met onder andere gefrituurde plantaan, vissoep en gestoofd geitenvlees.\nIn de tussentijd kook ik met Yewande.\nHaar recepten zijn ideaal voor de dagen tussen kerst en oudjaar, of voor op de kerstdag(en) dat we, door de huidige omstandigheden, geen feest met anderen kunnen vieren.\nMaak deze jollof voor jezelf, laat de geuren je huis verwarmen en opvrolijken en lepel de rijst op onder een dekentje op de bank.", "paragraphs": ["Charlotte Kleyn Beeld Oof Verschuren", "In culiland was vrijwel iedereen het afgelopen jaar in de ban van de Amerikaanse kok Alison Roman. Vanuit haar minikeuken in Brooklyn schrijft ze recepten voor kookboeken en voorheen ook voor de New York Times, die en\u00f3rme hits werden onder namen als \u2018the stew\u2019 (kikkererwten-kokosstoof) en \u2018the pasta\u2019 (tomatensaus met ansjovis en gekarameliseerde sjalotjes). Zeker de moeite waard om te maken, maar ik was de afgelopen maanden meer ge\u00efnteresseerd in een \u00e1ndere kok en receptenschrijfster van de New York Times: Yewande Komolafe.", "Ze groeide op in Lagos, Nigeria, maar woont al twee decennia in de Verenigde Staten. In haar keuken in \u2013 alweer \u2013 Brooklyn kookt ze met smaken die haar terugvoeren naar haar jeugd, als yam, bakbanaan, cassave, palmolie, kokosmelk, gedroogde vis, geitenvlees en allerlei soorten chilipepers. \u2018De ziel die geen peper eet is een dode ziel,\u2019 is een gezegde in het Yoruba, een van de talen die in zuidwest-Nigeria worden gesproken, schrijft Komolafe.", "Voor de New York Times maakte ze tien \u2018essenti\u00eble Nigeriaanse recepten\u2019, met onder andere gefrituurde plantaan, vissoep en gestoofd geitenvlees. Het is haar persoonlijke top tien, want Nigeria is drie keer zo groot als Itali\u00eb en kent net zoveel regionale keukens.", "Uiteraard staat jollof op nummer \u00e9\u00e9n. Het gerecht \u2013 rijst gegaard op open vuur in een saus van tomaat, ui, knoflook, gember, paprika\u2019s en chilipepers \u2013 is het nationale gerecht in Nigeria, maar ook zeer populair in Kameroen, Ghana, Liberia en andere West-Afrikaanse landen. Het komt bij elk feest op tafel en ieder land, iedere regio en iedere familie heeft zijn eigen variant.", "Andere recepten in Yewandes top tien kende ik nog niet maar ben ik direct gaan maken, zoals frejon (dip van bonen met kokosmelk) en efo riro (gestoofd amarantgroen met gedroogde rivierkreeftjes). Al een tijd roepen foodtrendwatchers dat de West-Afrikaanse keukens het helemaal gaan worden, mede omdat je er veel gezond comfortfood in vindt: stoofpotten, knollen en warme smaken door specerijen en chilipepers. Ik hoop van harte dat het waar is, en kan niet wachten om meer te ontdekken.", "In de tussentijd kook ik met Yewande. Haar recepten zijn ideaal voor de dagen tussen kerst en oudjaar, of voor op de kerstdag(en) dat we, door de huidige omstandigheden, geen feest met anderen kunnen vieren. Maak deze jollof voor jezelf, laat de geuren je huis verwarmen en opvrolijken en lepel de rijst op onder een dekentje op de bank. Fijne kerst!"], "authors": ["Charlotte Kleyn"], "keywords": ["ik", "geurige", "van", "jollof", "voor", "en", "met", "een", "bank", "op", "het", "haar", "recepten", "kerst"], "pubDate": "2020-12-24T09:49:21Z", "publicationId": "a3002aeb-6d5a-3894-adcb-0212effbc567"}