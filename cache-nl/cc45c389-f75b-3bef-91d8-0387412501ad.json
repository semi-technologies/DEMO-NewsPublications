{"id": "cc45c389-f75b-3bef-91d8-0387412501ad", "title": "Deze mensen uit Winschoten winnen miljoen in de Postcodeloterij. 'Maar de winkels zijn ja dicht'", "url": "https://www.dvhn.nl/groningen/Tot-dusver-wonnen-ze-sokken-en-appeltaart-nu-hebben-deze-mensen-uit-Winschoten-samen-een-miljoen-te-pakken-26293389.html", "summary": "Dat waren tot dusver de prijzen die Roel (71) en Jenneke Ploeger (70) uit Winschoten binnen sleepten via de Postcodeloterij.\nIk besef het nog niet helemaal.\nZij doen niet mee aan de loterij, maar feliciteerden hun vrienden Roel en Jenneke uiteraard met de prijs.\nNiets mis mee, want goed voor de conditie, maar de komst van een E-bike is nabij.\nEn een computer, \u00e9n een nieuwe tv, zo\u2019n grote moderne\u201d, completeert Jenneke het droomlijstje.", "paragraphs": ["Nederland zit op slot, maar de financi\u00eble sluizen in de Lariksweg in Winschoten staan wijd open. Vier huishoudens mogen een half miljoen euro verdelen.", "Sokken en een appeltaart van de Hema. Dat waren tot dusver de prijzen die Roel (71) en Jenneke Ploeger (70) uit Winschoten binnen sleepten via de Postcodeloterij. Ook mooi, maar toen Quinty Trustfull, het gezicht van de loterij, eergistermiddag een enveloppe opendeed waarin achtereenvolgens de cijfers 1, een 2, een 5 en drie nullen tevoorschijn kwamen, hield Jenneke het niet droog. 125.000 euro!", ",,Er gaat nog wel belasting af, maar 87.500 euro is natuurlijk ook fantastisch. Ik besef het nog niet helemaal. En nee, het staat nog niet op de rekening. Dat duurt wel vier weken.\u201d", "Ze hadden veel informatie, dit was een goed telefoontje", "Het was Jenneke die de postcodeloterij aan de lijn kreeg. Ze verifieerden allerlei dingen van voornamen tot bankrekeningnummer. ,,Ik zag dat Roel allemaal rimpels in zijn gezicht kreeg. Die dacht: was is dit nou.\u201d Jenneke wist dat het direct goed zat. ,,Ze hadden zoveel informatie, dit was een goed telefoontje. Nee, toen wist ik nog niet wat de prijs was. Een uur later belden ze weer en toen kwam Quinty in beeld. En daarna het bedrag. Ja, onvoorstelbaar Nog steeds.\u201d", "Ze hebben een rot jaar achter de rug met veel sterfgevallen in familie- en vriendenkring. Dat maakt zo\u2019n geldbedrag nooit goed, relativeert Jenneke. ,,Het blijft een triest jaar en met bijvoorbeeld 5000 euro waren we ook net zo blij geweest. Maar ondanks dit mooi geldbedrag blijven we een gewoon stel\u201d, zegt Jenneke.", "Iedereen in de straat gunt ons de prijs", "Het is de dag na de prettige boodschap. Moe zijn ze van de gesprekken in de Lariksweg, een doodlopend straatje in de Bomenbuurt, waar vier van de twaalf huishoudens een half miljoen euro mogen delen. Het is uiteraard het gesprek van de dag. Iedereen gunt de prijswinnaars het geldbedrag. De vrouw in de straat met haar hondje springt en lacht voor het raam. Ook Harrie en Truus, van de delicatessenzaak in de Langestraat zijn absoluut niet jaloers. Zij doen niet mee aan de loterij, maar feliciteerden hun vrienden Roel en Jenneke uiteraard met de prijs. ,,Ze waren zo blij voor ons.\u201d", "De telefoon gaat onophoudelijk en de berichtjes stromen maar binnen in huize Ploeger. ,,Ik heb nog geen tijd gehad om mij te douchen en ik moet nog in de kleren\u201d, schatert Jenneke. De hele dag is het nagenieten. De goedlachse Roel zegt in ieder geval een goede nachtrust te hebben gehad, waarin hij het hele geldbedrag al heeft uitgegeven. ,,Zonder overleg met mij\u201d, lacht Jenneke. Ja, het stel heeft zichtbaar plezier.", "Geld uitgeven in coronatijd, dat is een dingetje", "Dat is nog wel een dingetje; het geld uitgeven in coronatijd. ,,De winkels zijn ja dicht\u201d, zegt Roel nuchter. Maar een verlanglijstje heeft het echtpaar al wel gemaakt. Roel fietst veel door Winschoten in zijn kanariegele jack op een oude tweewieler. Niets mis mee, want goed voor de conditie, maar de komst van een E-bike is nabij. ,,En een nieuwe auto, want die van ons is dertien jaar oud. En een computer, \u00e9n een nieuwe tv, zo\u2019n grote moderne\u201d, completeert Jenneke het droomlijstje. Het bedrag lijkt weg te stromen, want ook de kinderen en kleinkinderen delen mee. ,,Mooi toch om te delen.\u201d"], "authors": ["Tammo Beishuizen"], "keywords": ["winnen", "dat", "nog", "van", "uit", "winschoten", "miljoen", "een", "winkels", "het", "niet", "en", "postcodeloterij", "mensen", "maar", "ja", "roel", "jenneke", "zijn"], "pubDate": null, "publicationId": "bb59becc-5bf6-3c6d-8cdd-d41716890d16"}