{"id": "80f15f05-5582-33fa-8e40-9c7df93da9e3", "title": "Sander Kollaard maakt evenknie van zijn verjaardagsmaal: de macaronischotel", "url": "https://www.parool.nl/ps/sander-kollaard-maakt-evenknie-van-zijn-verjaardagsmaal-de-macaronischotel~bd997cab/", "summary": "\u201cGodzijdank,\u201d zegt schrijver Sander Kollaard (59) als ik vertel dat ik mijn theorie op hem wil uitproberen.\nDat is t\u00f3ch ijdelheid: ik zie er nooit uit zoals ik denk dat ik eruitzie.\n\u201cHet is allemaal zware kost en erg saai.\u201d Hoewel hij graag kookt, maakt Kollaard nooit de macaroni van zijn moeder.\nAls ik vraag of zijn moeder nog leeft, vertelt hij dat zijn ouders er allebei nog zijn, in de negentig inmiddels.\nKollaard prikt een pastabuisje op zijn vork, kijkt ernaar, stopt het in zijn mond en kauwt.", "paragraphs": ["Beeld Eva Plevier", "Wie sinds de jaren zestig opgroeide in Nederland, kent de macaronischotel. Elleboogjes van Honig, ketchup, smac, \u00adcornedbeef of achterham, ui en soms augurk, altijd strooikaas en vaak bedekt met broodkruim uit de oven. Je zou zeggen dat het niet Hollandser wordt dan macaroni, maar ik ben ervan overtuigd dat de gemeente \u00adAmatrice in Lazio een Italiaanse evenknie van onze macaronischotel voert.", "\u201cGodzijdank,\u201d zegt schrijver Sander Kollaard (59) als ik vertel dat ik mijn theorie op hem wil uitproberen. \u201cIk heb mijn moeder nog even gebeld, en er bleek een grote kwak tomaten\u00adpuree in haar versie te gaan.\u201d Hoewel hij op het Zweedse platteland woont, is Kollaard de laatste maanden veel in Nederland geweest, omdat zijn roman Uit het leven van een hond de Libris Literatuur Prijs won. We treffen elkaar dan ook bij mij thuis, waar Kollaard met enthousiasme een koud biertje opentrekt.", "Schort", "We proosten. Ik haal hem over een schort te dragen, dat hij wat ongemakkelijk dichtknoopt. Hij had er niet op gerekend dat er ook een fotograaf zou zijn. \u201cOp de foto gaan vind ik verschrikkelijk. Dat is t\u00f3ch ijdelheid: ik zie er nooit uit zoals ik denk dat ik eruitzie. Zeg, wat gaan we koken, als het geen macaroni wordt?\u201d", "\u201cIk wil rigatoni all\u2019amatriciana met je maken, omdat ik geloof dat dit gerecht de smaakbroer is van onze macaroni\u00adschotel.\u201d Ik vertel hem dat iedereen die ik ken met macaroni is opgegroeid. De gemene delers in hun recepten zijn ketchup, een vorm van ham en strooikaas. Ketchup wordt gemaakt met tomaat, suiker, azijn en \u00adspecerijen. \u201cMijn amatriciana bevat zoete ui, met specerijen gedroogd wangspek en tomaat. Tomaat heeft van nature flink wat zuur. Voor mijn kinderen maak ik weleens Hollandse macaroni, maar amatriciana geeft mij heel erg de smaak van toen.\u201d", "\u201cEn dan volg je de offici\u00eble Italiaanse richtlijnen?\u201d", "\u201cVoor zover ik weet is dit recept niet gedeponeerd bij de KvK van Amatrice, zoals het oorspronkelijke recept voor rag\u00f9 alla bolognese in Bologna terug te vinden is. Er is ook nog gedonder tussen de mensen die vinden dat er ui in hoort en degenen die daartegen zijn.\u201d", "Terwijl mijn gesnipperde uien zoet worden in de snelkookpan, pelt Kollaard behendig een paar knoflooktenen, die hij daarna in exact gelijke plakken snijdt. \u201cMijn moeder kon goed koken,\u201d vertelt hij. \u201cZe stond veel in de keuken en gaf les op de huishoudschool, maar moest daarmee stoppen toen ze met mijn vader trouwde. Hij was leraar op een middelbare school. Macaroni met ham en kaas was mijn lievelingsgerecht, daar vroeg ik altijd om op mijn verjaardag.\u201d", "Cavolo nero", "Dat Kollaard in het buitenland woont, komt door de liefde. Zijn vriendin Susanna is Zweeds en hij verliet Weesp voor haar. Van de Zweedse keuken is hij geen fan. \u201cHet is allemaal zware kost en erg saai.\u201d Hoewel hij graag kookt, maakt Kollaard nooit de macaroni van zijn moeder. Een vorm van pasta komt w\u00e9l regelmatig voor en de kinderen mogen \u2013 net als hij vroeger \u2013 hun verjaarsmaal kiezen.", "In het geval van zijn jongste betekent dat steevast pizza. \u201cIk kook met groenten uit de tuin en heb veel plezier in goede spullen, zoals die cavolo nero die hier op je schaaltje ligt. Die vind ik echt schitterend. Of een ui, dat is helemaal een fabuleus mooi ding.\u201d", "Als de knoflookplakjes gebruind zijn, schep ik er een paar eetlepels gestoofde ui bij en wat bliktomaten, die in het hete vocht karamelliseren. Ik vraag of Kollaard een zak pasta open wil maken, en hij ramt de rigatoni op het aanrecht zoals je met een pak spaghetti of linguine doet om het te openen. Ondanks de klap blijft de zak \u2013 natuurlijk \u2013 dicht. Als ik hem wat vragend aankijk, grijnst Kollaard breed: dit is zijn humor.", "Prestaties", "Het wordt tijd om de tafel te dekken. Mijn zoon Nadim (9) heeft al gegeten, maar omdat er pasta aankomt, wil hij nog wel even aanschuiven. Kollaard vertelt dat hij de afgelopen tijd een boek over rouw had willen schrijven, over een man die de dood van zijn moeder verwerkt, maar dat het niet wilde lukken. Als ik vraag of zijn moeder nog leeft, vertelt hij dat zijn ouders er allebei nog zijn, in de negentig inmiddels. \u201cVan rouw om mijn eigen ouders is dus nog geen sprake, al raak ik ze door hun hoge leeftijd geleidelijk steeds meer kwijt. De eerste keer dat ik mijn vader heb zien huilen, was toen hij \u2013 best laat in zijn leven \u2013 promoveerde.\u201d", "\u201cDat soort prestaties is belangrijk voor je ouders?\u201d", "\u201cZeker.\u201d", "De rigatoni zijn al dente. Ik vis ze uit de pan en voeg ze bij de saus. Nu begint het grote binden, met behulp van schepjes pastawater. \u201cValt het winnen van de Libris Literatuur Prijs ook onder de belangrijke prestaties?\u201d vraag ik als we aan tafel zitten.", "Kollaard prikt een pastabuisje op zijn vork, kijkt ernaar, stopt het in zijn mond en kauwt.", "\u201cWeet je wat ik opeens besef? Dat ik vroeger nooit echt proefde. Ik harkte die macaroni gewoon naar binnen, wat de vraag oproept waarom ik er zo dol op was. De Libris winnen zou ik iedereen aanraden, en inderdaad: voor mijn ouders kan ik niet meer stuk, nog los van die prijs. Literatuur telt voor hen.\u201d", "\u201cDus je hebt ze zo laat in hun leven nog even erg trots gemaakt.\u201d", "Een tel, een kleine stilte. \u00adKollaard kijkt me aan. \u201cNu je het zegt. Dat is wel wat.\u201d", "Beeld Eva Plevier"], "authors": ["Gilles Van Der Loo"], "keywords": ["ik", "macaronischotel", "zijn", "van", "sander", "mijn", "en", "verjaardagsmaal", "een", "maakt", "evenknie", "op", "kollaard", "het", "hij", "dat"], "pubDate": "2021-01-09T10:00:34Z", "publicationId": "a3002aeb-6d5a-3894-adcb-0212effbc567"}