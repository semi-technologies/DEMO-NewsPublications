{"id": "2dca5a6c-d523-3f97-b908-a2c82d475eee", "title": "OMT-lid Bonten ziet geen snel einde van de lockdown", "url": "https://nos.nl/nieuwsuur/artikel/2363201-omt-lid-bonten-ziet-geen-snel-einde-van-de-lockdown.html", "summary": "\"Het ontbreekt ons aan comfort om de lockdownmaatregelen te kunnen versoepelen\", zegt arts-microbioloog Marc Bonten, lid van het Outbreak Management Team (OMT).\n\"Overtuigende effecten\" van de lockdown die half december is ingesteld, blijven uit, zegt ook het RIVM.\nMaar het kabinet wacht nog op een advies van het OMT, ook over de rol van jongeren en kinderen bij de verspreiding van het virus, nu een nieuwe mutatie ervan rondgaat.\n\"Het gaat niet alleen om de kinderen, maar ook om de ouders en de leerkrachten.\nElke versoepeling, alles wat je nu doet om te versoepelen, maakt het risico groter dat het virus zich verspreidt.\"", "paragraphs": ["\"Het ontbreekt ons aan comfort om de lockdownmaatregelen te kunnen versoepelen\", zegt arts-microbioloog Marc Bonten, lid van het Outbreak Management Team (OMT). Hij ziet nog geen snel einde aan de lockdown.", "\"Het reproductiegetal (R) zit op dit moment rond de 1. Dat betekent dat de besmettelijkheid maar heel weinig daalt\", zegt Bonten. \"Anders dan in het voorjaar, toen we het aantal besmettingen net zo snel zagen dalen als het eerst was gestegen. We hebben op dit moment geen alternatieven.\"", "\"Overtuigende effecten\" van de lockdown die half december is ingesteld, blijven uit, zegt ook het RIVM. Het aantal positief geteste personen per 100.000 inwoners blijft onverminderd hoog, terwijl dat aantal juist omlaag moet voor een versoepeling van de lockdownmaatregelen. Gezien de besmettingscijfers verwacht premier Mark Rutte niet dat er na 19 januari al versoepelingen mogelijk zijn, zei hij vandaag.", "Risico", "Verschillende partijen in de Kamer vragen het kabinet naar een perspectief voor de komende tijd. Maar het kabinet wacht nog op een advies van het OMT, ook over de rol van jongeren en kinderen bij de verspreiding van het virus, nu een nieuwe mutatie ervan rondgaat. Dat advies wordt vrijdag verwacht.", "Bonten loopt alvast op dat advies vooruit. \"We kijken vrijdag naar de laatste cijfers, en dan bespreken we de vragen. Maar ik verwacht geen volmondig 'ja' op de vraag of we alles weer open kunnen doen.\" Over de scholen buigt het OMT zich nog specifiek. \"Het gaat niet alleen om de kinderen, maar ook om de ouders en de leerkrachten. Elke versoepeling, alles wat je nu doet om te versoepelen, maakt het risico groter dat het virus zich verspreidt.\""], "authors": ["Dit Is Een Artikel Van"], "keywords": ["einde", "lockdown", "van", "om", "een", "zegt", "bonten", "geen", "omt", "op", "ook", "het", "omtlid", "maar", "ziet", "dat", "snel"], "pubDate": null, "publicationId": "88173a0d-96a0-3f0e-a203-5a13f8839a59"}