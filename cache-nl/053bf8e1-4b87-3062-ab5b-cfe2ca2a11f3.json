{"id": "053bf8e1-4b87-3062-ab5b-cfe2ca2a11f3", "title": "Corrie van Gorp (1942-2020) had een feilloos kompas voor de snelste route naar de lach", "url": "https://www.parool.nl/kunst-media/corrie-van-gorp-1942-2020-had-een-feilloos-kompas-voor-de-snelste-route-naar-de-lach~baf8616d/", "summary": "In werkelijkheid speelde Corrie van Gorp altijd in op de improvisaties van Van Duin.\nAls Bep, de stille eega van Arie, speelden Van Gorp en Van Duin honderden sc\u00e8nes, onder meer als onderdeel van Van Duins Flip Fluitketel Show.\nToch werden de sketches van Van Gorp en Van Duin al snel echte duosc\u00e8nes.\nPriv\u00e9 uit Rotterdamse nuchterheid opgetrokken, op het podium gezegend met een feilloos kompas voor de snelste route naar de lach.\nVan die opleiding had ze profijt aan de zijde van Van Duin, die haar als Bep onherroepelijk tegen de grond werkte.", "paragraphs": ["Corrie Van Gorp was een rascom\u00e9dienne met een aan\u00adgeboren gevoel voor timing. Ze overleed zondag op 78-jarige leeftijd.", "Ze had aan een laag eettafeltje \u2013 van het type Japans restaurant \u2013 genoeg. Als ze daar samen met Andr\u00e9 van Duin probeerde aan te schuiven, ontstond als vanzelf een choreografie van piekfijn gestuntel. Als Meneer en Mevrouw De Bok kronkelden ze door elkaar alsof de slapstick van seconde tot seconde was uitgeschreven. In werkelijkheid speelde Corrie van Gorp altijd in op de improvisaties van Van Duin.", "Als Bep, de stille eega van Arie, speelden Van Gorp en Van Duin honderden sc\u00e8nes, onder meer als onderdeel van Van Duins Flip Fluitketel Show. Bep \u2013 haar \u2018tassie\u2019 altijd klemvast in de handen, fondsbrilletje op de neus en vissershoedje tot over de oren \u2013 was Van Duins aangever, eenzelfde rol als Frans van Dusschoten, die in 2005 stierf, steevast vervulde.", "Toch werden de sketches van Van Gorp en Van Duin al snel echte duosc\u00e8nes. Het beroemdst werd die waarin Arie \u2013 regenjas, alpinopetje - zijn Bep romantisch toezingt op een bankje in het park. Aan het einde van zijn aubade zijn de twee zo in vervoering geraakt dat ze te water gaan in de parkvijver.", "Van Gorp, die zondag op 78-jarige leeftijd in haar slaap overleed, was een rascom\u00e9dienne met een aan\u00adgeboren gevoel voor timing. Priv\u00e9 uit Rotterdamse nuchterheid opgetrokken, op het podium gezegend met een feilloos kompas voor de snelste route naar de lach. Als dochter van een vari\u00e9t\u00e9artiest wilde ze aanvankelijk balletdanseres worden. Van die opleiding had ze profijt aan de zijde van Van Duin, die haar als Bep onherroepelijk tegen de grond werkte. Bep kwam altijd goed terecht, met haar benen pontificaal de lucht in.", "Het werk bij Van Duin volgde op een periode naast Wim Sonneveld. Twee voorstellingen deelde ze samen met Willem Nijholt de b\u00fchne met de cabaretier. Ook speelde ze een hoofdrol in de door Freek de Jonge en Bram Vermeulen geschreven musical Een kannibaal als jij en ik.", "Daarna wilde Frans Halsema haar inlijven als podiumpartner, maar Joop van den Ende zag in haar de ideale aanvulling op het talent van zijn ontdekking Van Duin. Het werden haar gloriejaren, waarin ze ook successen boekte als vertolkster van carnavalsliederen. Zo slank zijn als je dochter bijvoorbeeld of Nooit wil ik mijn worsie kwijt, gezongen vanuit het perspectief van de brooddeeg\u00adhelft van een hotdog. En haar bekendste: Alie van de Wegenwacht.", "Van Gorp kreeg gezondheidsproblemen, een zware burn-out zouden we het tegenwoordig noemen. Ze verhuisde naar Aruba (en weer terug) en bouwde haar werk langzaam af. In 2009 maakte ze een kortstondige comeback. Uiteraard naast Van Duin, die zijn Dikvoormekaarshow nieuw leven inblies. Zouden Bep en Arie de Bok elkaar nog aanvoelen? Een retorische vraag natuurlijk, vertelde Van Duin. \u201cWe hebben even gekeken of we het nog konden. Maar toen we onze jassen aantrokken, gingen we gewoon verder waar we waren gebleven.\u201d"], "authors": ["Stefan Raatgever"], "keywords": ["snelste", "van", "als", "route", "het", "gorp", "op", "naar", "met", "een", "ze", "en", "haar", "duin", "lach", "feilloos", "kompas", "voor"], "pubDate": "2020-11-24T11:22:10+01:00", "publicationId": "a3002aeb-6d5a-3894-adcb-0212effbc567"}