{"id": "3c17a632-1a71-3a32-82ea-f5bdb069df6a", "title": "Online trollencampagne richt pijlen op oud-kroonprins Saudi-Arabi\u00eb", "url": "https://trouw.nl/nieuws/online-trollencampagne-richt-pijlen-op-oud-kroonprins-saudi-arabie~b90e5c6b/", "summary": "Bin Nayef was ooit kroonprins van Saudi-Arabi\u00eb maar werd in juni 2017 afgezet en vervangen door Mohammed bin Salman, zoon van de huidige koning.\nDe oude garde, met Bin Nayef als een van de prominentste leden, was op een zijspoor gezet.\nHet machtsvertoon van de kroonprins kreeg in maart van dit jaar een vervolg, met de arrestatie en een opgelegd huisarrest van Bin Nayef zelf.\nVolgens Midden-Oostendeskundige Paul Aarts blijft het altijd speculeren wanneer het aankomt op de interne werkingen van de familie-Saud, maar wellicht heeft het te maken met het aanstaande presidentschap van Joe Biden.\n\u2018Saudische kroonprins Bin Salman arresteert je met een glimlach\u2019De Geuzenpenning voor vrijheidsstrijders gaat dit jaar naar de Saudische mensenrechtenorganisatie ACPRA.", "paragraphs": ["De reputatie van Mohammed bin Nayef, voorheen een van de meest invloedrijke mensen binnen het Saudische koningshuis, wordt al maandenlang besmeurd door een georganiseerde online campagne, eerst via Twitter en nu ook via Youtube. Zijn advocaten schrijven in een brief aan de Britse krant The Guardian dat de sociale media-aanval zijn veiligheid in gevaar brengt.", "Bin Nayef was ooit kroonprins van Saudi-Arabi\u00eb maar werd in juni 2017 afgezet en vervangen door Mohammed bin Salman, zoon van de huidige koning. Enkele maanden hierna verraste MBS \u2013 zoals de huidige kroonprins vaak wordt genoemd \u2013 het politieke establishment met de arrestatie van honderden prominente zakenmensen, regeringsambtenaren en zelfs prinsen, die vervolgens werden vastgehouden in het Ritz-Carlton in Riyad.", "Zijspoor", "Met deze putsch maakte MBS duidelijk dat zijn tijd was aangebroken. De oude garde, met Bin Nayef als een van de prominentste leden, was op een zijspoor gezet. Het machtsvertoon van de kroonprins kreeg in maart van dit jaar een vervolg, met de arrestatie en een opgelegd huisarrest van Bin Nayef zelf. Een offici\u00eble reden voor zijn aanhouding is nooit gegeven.", "Als je de tienduizenden tweets moet geloven dan vormt de ex-kroonprins een ernstige bedreiging voor de stabiliteit van Saudi-Arabi\u00eb. Zo zou hij onderdeel zijn van de Amerikaanse \u2018deep-state\u2019 \u2013 volgens de complottheoretici aangevoerd door de Democratische Partij \u2013 die het Arabische koninkrijk wil destabiliseren.", "Er wordt zelfs beweerd dat Bin Nayef zijn huisarrest is ontvlucht en gespot is aan de zijde van de aankomende Amerikaanse president Joe Biden, kennelijk om met hem te bekokstoven hoe de huidige kroonprins ten val te brengen.", "Onderzoek wijst uit dat zeker 40 procent van de tweets gedrag vertoont dat typerend is voor \u2018twitterbots\u2019 \u2013 aangestuurde nepaccounts. Volgens experts worden de bots gerund door aanhangers van MBS \u2013 Saoedi\u00ebrs in de inner circle van de huidige kroonprins verspreiden volgens persbureau Reuters de tweets.", "Buitenspel lijkt", "Dit roept de vraag op wat de reden is achter deze georganiseerde zwartmakerij van de voormalige kroonprins. Waarom zou Mohammed bin Salman zoveel moeite steken in het neerhalen van een rivaal die al buitenspel lijkt te staan?", "Volgens Midden-Oostendeskundige Paul Aarts blijft het altijd speculeren wanneer het aankomt op de interne werkingen van de familie-Saud, maar wellicht heeft het te maken met het aanstaande presidentschap van Joe Biden. \u201cHierover zal een zekere nervositeit bestaan bij Mohammed bin Salman en zijn vader, de koning,\u201d vertelt Aarts.", "In de afgelopen jaren hoefde de kroonprins zich niet veel te bekommeren om de Amerikaanse president: Donald Trump stelde zich erg hartelijk op tegenover het Saudische regime. Zelfs na de moord op de journalist Jamal Khashoggi, vermoedelijk uitgevoerd op het bevel van de kroonprins, liet Trump MBS niet vallen.", "In tegenstelling tot Trump belooft Biden een kritischer president te zijn. \u201cBiden heeft in het verleden harde uitspraken gedaan over het land, en in een verkiezingsdebat tegen Donald Trump zelfs gedreigd Saudi-Arabi\u00eb \u2018tot de paria te maken die het is\u2019\u201d, zegt Aarts. Bovendien kan Biden het veel beter vinden met de afgezette Bin Nayef dan met de jonge MBS. Volgens Aarts was Bin Nayef sinds de aanslagen van 11 september 2001 een ideale bondgenoot in de Amerikaanse \u2018war on terror\u2019 en geliefd binnen de regering-Obama, waar Biden destijds de rol van vice-president vervulde.", "Reden genoeg voor MBS om het net rondom Bin Nayef verder te sluiten. Voor de zekerheid.", "Lees ook:", "Saudische kroonprins arresteert koninklijke rivalen om zijn macht te verstevigen.", "Mohammed bin Salman trekt de teugels strakker aan. Kritische koninklijke rivalen en ambtenaren zijn vastgezet.", "\u2018Saudische kroonprins Bin Salman arresteert je met een glimlach\u2019", "De Geuzenpenning voor vrijheidsstrijders gaat dit jaar naar de Saudische mensenrechtenorganisatie ACPRA. De leden zitten onder erbarmelijke omstandigheden in de cel."], "authors": ["Isabel Bolle"], "keywords": ["van", "trollencampagne", "saudiarabi\u00eb", "het", "op", "bin", "kroonprins", "online", "zijn", "met", "nayef", "oudkroonprins", "een", "richt", "te", "en", "pijlen"], "pubDate": "2020-12-09T01:00:52+01:00", "publicationId": "b66cd8e4-4294-3571-bcd7-e490527f1a48"}