{"id": "397621b1-72e5-3d29-81e4-e9ecea6f3f83", "title": "De belofte van wraak hangt boven Nagorno-Karabach", "url": "https://www.parool.nl/wereld/de-belofte-van-wraak-hangt-boven-nagorno-karabach~bba10ebc/", "summary": "Langs de weg en op hoger gelegen posities passeer je kapotgeschoten Armeense tanks en pantservoertuigen, getuigen van de verwoestende kracht van de Azerbeidzjaanse militaire drones.\nTerritoriaal geschilHet conflict over Nagorno-Karabakh, een etnisch-Armeense enclave binnen Azerbeidzjan, is een van \u2019s werelds meest hardnekkige territoriale geschillen.\nHet grootste deel van de kern van Nagorno-Karabach blijft in Armeense handen; maar nu patrouilleren er wel militairen van de Russische vredesmacht.\nWat niet wil zeggen dat ze dat ook snel zullen doen \u2013 zo groot zijn de verwoestingen.\nAzerbeidzjanen zwoeren dat ze dat onrecht ongedaan zouden maken.", "paragraphs": ["Een familie vlucht met een klein huisje uit de separatistische regio Nagorno-Karabakh. Beeld AP", "Het gebied dat Azerbeidzjan onlangs heroverde op Armeni\u00eb doet denken aan een slagveld uit de Eerste Wereldoorlog: de weg door de woestenij voert kilometer na kilometer langs verlaten loopgraven, bunkers en verwoeste dorpen. Witte stenen van boerenhoven liggen overal verspreid. Vluchtende Armeni\u00ebrs namen alles mee wat ze konden vervoeren: daken, deuren, raamkozijnen. Het is er griezelig stil. Elk menselijk leven lijkt verdwenen.", "Langs de weg en op hoger gelegen posities passeer je kapotgeschoten Armeense tanks en pantservoertuigen, getuigen van de verwoestende kracht van de Azerbeidzjaanse militaire drones. Inderhaast achtergelaten uniformen en materieel wijzen op een panische vlucht voor oprukkende Azerbeidzjaanse strijdkrachten. Begin november kregen zij deze regio in handen. Tientallen jaren nadat juist Armeni\u00eb deze regio veroverde, is het ooit welvarende landbouwstadje Fizuli veranderd in een stuk bos. Bomen en struikgewas overwoekeren verwoeste overheidsgebouwen. Ooit woonden hier zo\u2019n 30.000 mensen. Verder naar het noorden is de grotere stad Aghdam er nog erger aan toe.", "\u201cHet zal voor mij heel moeilijk worden ze te vergeven,\u201d zegt de 47-jarige Elmaddin Safarov te midden van de verwoestingen in Aghdam over de Armeni\u00ebrs. Bij geweld in en om de stad om het leven kwamen zeventien familieleden van de legerveteraan om het leven.", "Territoriaal geschil", "Het conflict over Nagorno-Karabakh, een etnisch-Armeense enclave binnen Azerbeidzjan, is een van \u2019s werelds meest hardnekkige territoriale geschillen. In 1994 eindigde een oorlog die zes jaar had geduurd, waarbij Armeni\u00eb niet alleen Nagorno-Karabach opeiste, maar ook grote stukken van het gebied eromheen. Meer dan 800.000 Azerbeidzjanen werden in ballingschap gedreven.", "Nu heeft Azerbeidzjan het weer voor het zeggen in Fizuli en Aghdam, waar Armeni\u00eb sinds de oorlog juist de dienst had uitgemaakt. Na een vernietigend militair offensief van zes weken stemden beide partijen onder toezicht van Rusland in met een wapenstilstand. Het grootste deel van de kern van Nagorno-Karabach blijft in Armeense handen; maar nu patrouilleren er wel militairen van de Russische vredesmacht.", "Aan Armeense zijde verdreef de uiterst gewelddadige strijd \u2013 van een intensiteit die Europa of zijn nabije gebieden deze eeuw niet eerder had meegemaakt \u2013 families van huis en haard. Een deel van het historische vaderland ging verloren. Duizenden soldaten sneuvelden bij de gevechten tegen een angstaanjagende 21ste eeuwse oorlogsmachine. Voor Azerbeidzjanen betekent de zege dat ze kunnen terugkeren naar de woningen uit het Sovjet-tijdperk waaruit ze een kwart eeuw geleden werden verdreven. Wat niet wil zeggen dat ze dat ook snel zullen doen \u2013 zo groot zijn de verwoestingen.", "De oorlog mag dan voorbij zijn, aan beide kanten is een reservoir gevuld met haat die nog generaties lang door zal etteren. Haat aangewakkerd door verhalen over gruweldaden aan beide zijden; er circuleren video\u2019s van executies en onthoofdingen van gevangenen.", "Kamikazedrones", "Uit de bergen kwam een kille mist opzetten die weldra bezit nam van het militaire kampement aan de Armeense kant van de frontlinie. Armeense vrijwilligers, onder wie nogal wat zestigers, luisterden er naar hun commandant, de 63-jarige kolonel buiten dienst Artur Aleksanyan. Ze hoorden hem in hun burgerkleding zwijgend en zichtbaar bedroefd aan. Het was tijd om naar huis te gaan, zei hij met zachte stem: \u201cDit is nog maar het begin, ik weet zeker dat we op een dag naar ons land zullen terugkeren.\u201d", "Als ze over de oorlog wilden vertellen, ging het vooral over de Azerbeidzjaanse \u2018kamikazedrones\u2019 die zelfstandig over het slagveld scheerden op zoek naar doelwitten. De drones troffen hun doelen met zoveel precisie, dat Armeense tankbemanningen snel wat schoten losten voordat ze naar buiten sprongen en het op een lopen zetten naar een schuilplaats. \u201cHet was een hel,\u201d herhaalde een Armeense oud-strijder steeds.", "Kolonel Aleksanyan baande zich moeizaam een weg door de dikke, kleverige modder langs de Armeense posities, niet ge\u00ebxplodeerde fragmentatiebommen vermijdend. De heuvel zat vol inslagen van granaten en andere munitie, hier en daar stak verwrongen metaal uit de gaten, vermengd met beschimmeld brood en menselijke uitwerpselen. Beide partijen hadden hier hun tanks en pantserwagens teruggetrokken. Langs de heuvelrug legden soldaten ondiepe en smalle loopgraven aan.", "Aleksanyan had nog steeds last van de maagwond die hij bij de vorige oorlog in de jaren \u201990 opliep; het slangetje van de katheter stak uit zijn uniform terwijl hij rondbanjerde op het slagveld, een herinnering aan de niet geheelde wonden uit het conflict. Hij wees naar de vallei beneden waar deze herfst de Azerbeidzjanen de ene golf infanteristen na de andere op de Armeni\u00ebrs hadden afgestuurd. Zijn eenheid had stand gehouden, en wekenlang bleven de doden daar beneden liggen. De stank dreef naar de loopgraven erboven, en bleef er hangen tot het einde van de oorlog.", "\u2018Historische fout\u2019", "\u201cWe moeten onze fouten bestuderen er ervan leren, daarna zullen we terugkeren,\u201d zei Aleksanyan tot zijn manschappen. \u201cArmeni\u00ebrs uit de hele wereld staan achter ons.\u201d Hij vervloekt de \u2018historische fout\u2019 van de Sovjet-Unie in de jaren \u201920 van de vorige eeuw om Nagorno-Karabach toe te wijzen aan Azerbeidzjan.", "Aleksanyan bevond zich in de jaren negentig aan de winnende kant, toen Armeni\u00eb niet alleen de kern van Nagorno-Karabach veroverde, maar ook omringende gebieden waar honderdduizenden Azerbeidzjanen woonden. Armeni\u00eb achtte dat nodig om de veiligheid van Nagorno-Karabach te garanderen. Azerbeidzjanen zwoeren dat ze dat onrecht ongedaan zouden maken.", "Azerbeidzjan viert de overwinning, maar het heroverde gebied \u2018lijkt op de hel\u2019, volgens Umud Mirzayev, de directeur van een Azerbeidzjaans persbureau. Ook van zijn dorp is weinig meer over. \u201cHet was hier zo groen, deze streek was beroemd om zijn landbouwbedrijven, druiven, katoen en schapen. En kijk nu eens, een troosteloze bende.\u201d", "Azerbeidzjan biedt Armeni\u00ebrs op zijn grondgebied verzoening aan en een gelijkwaardige status, maar weinigen geloven dat dit in de praktijk gaat werken. Volgens Armeni\u00ebrs zullen zij als christenen altijd door de overwegend islamitische Azerbeidzjanen worden gehaat. Ook vrezen ze de gevolgen van de steeds nauwere banden tussen Azerbeidzjan en Turkije, dat de in 1915 begonnen Armeense genocide ontkent.", "Sommige Armeni\u00ebrs erkennen dat alle kansen op een blijvende vrede zijn verprutst tijdens de zich tientallen jaren voortslepende en vruchteloze vredesbesprekingen. Bemiddelaars deden hun best Armeni\u00eb te bewegen Azerbeidzjanen in elk geval te laten terugkeren naar districten als Aghdam en Fizuli. Maar Armeni\u00eb hield die gebieden liever achter de hand als ruilmiddel bij besprekingen over onafhankelijkheid of afscheiding voor Nagorno-Karabach. Azerbeidzjaanse leiders hebben overwogen om het gebied af te staan, maar het kwam er nooit van.", "Armeense diaspora", "De bemoeienis van Armeense politici en activisten overal ter wereld maakte de kans op een doorbraak nog kleiner. Ze stonden op het standpunt dat alle bezette gebieden rechtens toekwamen aan Armeni\u00eb. Toen premier Nikol Pashinyan in augustus 2019 Nagorno-Karabach bezocht \u2013 Artsakh, in het Armeens \u2013 riep hij uit: \u201cArtsakh is Armeni\u00eb.\u201d Een niet mis te verstane boodschap dat de aanhangers van een harde lijn tegen Azerbeidzjan in regeringskringen het pleit hadden gewonnen. Jarenlang is vanuit de Armeense diaspora aangedrongen op de vestiging van zoveel mogelijk Armeni\u00ebrs in de bezette gebieden van Azerbeidzjan. Armeni\u00eb heeft volgens hen ook daar recht op.", "\u201cWe hebben hier 5000 jaar lang gewoond, en we gaan slechts tijdelijk weg,\u201d aldus de primaat van de Armeense Kerk in Groot-Brittanni\u00eb, bisschop Hovakim Manukian. Hij hield een \u2018afscheidspreek\u2019 in het dorp Hak. Een gedenkplaat in de kerk beschreef hoe Turken en Koerden eeuwenlang plunderend en moordend door dit gebied waren getrokken en de Armeni\u00ebrs hadden verdreven. Maar er was nauwelijks aandacht voor wat de Armeni\u00ebrs in Hak en omgeving hadden aangericht voordat ze er onlangs werden verdreven.", "Veel Azerbeidzjanen vinden het goed als Armeni\u00ebrs in Nagorno-Karabach blijven, zelfs onder de hoede van de Russische vredesmacht. Maar ze zullen de soevereiniteit nooit uit handen geven en willen dat Armeni\u00eb zich daarbij neerlegt. \u201cWaarom zouden we moeten vechten, elkaar doden?\u201d aldus Teymur Haciyev. Hij werd op zijn tiende door de Armeni\u00ebrs verdreven uit de plaats Shusha. \u201cWe hopen dat dit een goede les voor ze was. Misschien houden ze nu eens op met dromen.\u201d", "\u00a9 The New York Times", "Vertaling Ren\u00e9 ter Steege"], "authors": ["Carlotta Gall", "Anton Trojanovskil"], "keywords": ["armeni\u00ebrs", "van", "het", "boven", "nagornokarabach", "en", "een", "ze", "armeni\u00eb", "dat", "op", "armeense", "wraak", "hangt", "belofte"], "pubDate": "2021-01-03T16:00:11Z", "publicationId": "a3002aeb-6d5a-3894-adcb-0212effbc567"}