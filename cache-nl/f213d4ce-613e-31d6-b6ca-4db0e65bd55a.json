{"id": "f213d4ce-613e-31d6-b6ca-4db0e65bd55a", "title": "Commentaar: 7 verbeterpunten voor online shoppen", "url": "https://www.rtlnieuws.nl/tech/artikel/5199708/bezorging-postnl-pakje-pakket-bezorger-tijden-black-friday", "summary": "Naast eerlijkheid, kunnen wijzigingen bij de webwinkels en de bezorgbedrijven ervoor zorgen dat het proces voor iedereen fijner en duidelijker wordt.\nNachtwerk is het resultaat, met distributiecentra die alles dat voor middernacht is besteld, halsoverkop in een doos moeten doen.\nWebwinkels laten klanten liever meer spullen bestellen voor levering op de volgende dag, dan kiezen voor een iets latere levering van een kleine bestelling.\n\"Is het echt nodig dat er vannacht iemand zijn bed uit moet voor jouw nieuwe Nikes?\nDat zal uiteindelijk voor iedereen beter zijn: minder nachtwerk, minder gehaast, en minder betalen om alles zo snel mogelijk bij de klant te krijgen.", "paragraphs": ["Vooropgesteld: online winkelen is geweldig. Maar we vertrouwen er zo op, dat zelfs de grote webwinkels in het nauw komen met hun bezorgtijden. Dat leidt tot late bezorgingen, teleurstellingen, een overbelaste klantenservice en meer gedoe. De Autoriteit Consument & Markt waarschuwde de webwinkels deze week nog: 'Wees gewoon eerlijk'.", "Naast eerlijkheid, kunnen wijzigingen bij de webwinkels en de bezorgbedrijven ervoor zorgen dat het proces voor iedereen fijner en duidelijker wordt. Met deze zeven punten kunnen we online shoppen prettiger maken.", "1. Minder haast", "\"Vandaag besteld, morgen in huis.\" Het is de standaard geworden, en 'gratis bezorgd' als het even kan. Het levert een ratrace op: wie wil concurreren, moet wel meedoen. Nachtwerk is het resultaat, met distributiecentra die alles dat voor middernacht is besteld, halsoverkop in een doos moeten doen.", "Soms is het erg prettig als iets er de volgende dag al is, maar dat geldt niet voor ieder pakket. Het mag best eens een dag langer duren, zeker in coronatijd als er meer ontvangers thuis zitten en de busjes zwaarder beladen zijn.", "Toch wordt die mogelijkheid niet aangemoedigd. Webwinkels laten klanten liever meer spullen bestellen voor levering op de volgende dag, dan kiezen voor een iets latere levering van een kleine bestelling. Later leveren moet juist aangemoedigd worden, met bijvoorbeeld een lagere prijs.", "Dat zou een oplossing zijn, want die snelle bezorging leidt tot ongezonde nachtdiensten. Daarvoor waarschuwden GroenLinks en het CDA eerder dit jaar. De partijen willen af van de standaardlevering binnen een dag. \"Is het echt nodig dat er vannacht iemand zijn bed uit moet voor jouw nieuwe Nikes?\", zei Tweede Kamerlid Wim-Jan Renkema (GroenLinks).", "Verdwijnen zal de snelle levering niet, maar de webwinkels kunnen wel meer doen om het te ontmoedigen. Dat zal uiteindelijk voor iedereen beter zijn: minder nachtwerk, minder gehaast, en minder betalen om alles zo snel mogelijk bij de klant te krijgen."], "authors": [], "keywords": ["het", "meer", "met", "online", "shoppen", "verbeterpunten", "minder", "een", "commentaar", "en", "dat", "webwinkels", "er", "voor"], "pubDate": "2020-11-27T18:00:16+01:00", "publicationId": "ce2257c9-a2d2-3c8b-975a-6872cbf4036a"}