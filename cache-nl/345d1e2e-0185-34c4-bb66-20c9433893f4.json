{"id": "345d1e2e-0185-34c4-bb66-20c9433893f4", "title": "Race tegen de klok in Spanje om wegen sneeuwvrij te maken", "url": "https://nos.nl/artikel/2363880-race-tegen-de-klok-in-spanje-om-wegen-sneeuwvrij-te-maken.html", "summary": "In Spanje wordt met man en macht gewerkt om wegen zo snel mogelijk sneeuwvrij te maken.\nDe weervoorspellingen gaan uit van een temperatuurdaling de komende dagen tot -12 graden, waardoor de sneeuw op de wegen in ijs verandert.\nTopprioriteit voor de Spaanse regering is het heropenen van routes naar gebieden die zwaar getroffen zijn door storm Filomena.\nDe Spaanse minister Abalos van Transport zegt dat er corridors zijn geopend om de vaccins en ook voedselvoorraden af te leveren.\nEen speciale noodeenheid van het leger hielp in Madrid om sneeuw te ruimen bij de ziekenhuizen en de luchthaven.", "paragraphs": ["In Spanje wordt met man en macht gewerkt om wegen zo snel mogelijk sneeuwvrij te maken. De weervoorspellingen gaan uit van een temperatuurdaling de komende dagen tot -12 graden, waardoor de sneeuw op de wegen in ijs verandert.", "Topprioriteit voor de Spaanse regering is het heropenen van routes naar gebieden die zwaar getroffen zijn door storm Filomena. Speciale vrachtwagenkonvooien zijn onder politiebegeleiding onderweg om 300.000 coronavaccins af te leveren bij regionale gezondheidsautoriteiten.", "De Spaanse minister Abalos van Transport zegt dat er corridors zijn geopend om de vaccins en ook voedselvoorraden af te leveren. Hij benadrukt dat de coronavaccins vandaag zoals gepland op hun bestemming zullen aankomen zodat de vaccinatiecampagne die eind december van start is gegaan niet wordt onderbroken.", "Leger helpt ook", "Militairen zijn ingezet om hoofdwegen weer begaanbaar te maken. Een speciale noodeenheid van het leger hielp in Madrid om sneeuw te ruimen bij de ziekenhuizen en de luchthaven. Door de opgehoopte sneeuw waren de ziekenhuizen onbereikbaar geworden voor pati\u00ebnten, personeel en voorraden.", "Zaterdagavond hebben vijfhonderd Spanjaarden de nacht moeten doorbrengen in sportcentra nadat ze vast waren komen te zitten door de zware sneeuwval. In Madrid, een van de zwaarst getroffen gebieden, viel tussen vrijdagavond en zaterdag zo'n 50 centimeter sneeuw."], "authors": [], "keywords": ["spanje", "zijn", "maken", "race", "van", "en", "om", "een", "wordt", "sneeuwvrij", "tegen", "ziekenhuizen", "te", "wegen", "sneeuw", "klok", "door"], "pubDate": null, "publicationId": "88173a0d-96a0-3f0e-a203-5a13f8839a59"}