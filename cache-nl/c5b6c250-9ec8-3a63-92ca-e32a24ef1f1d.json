{"id": "c5b6c250-9ec8-3a63-92ca-e32a24ef1f1d", "title": "Morgen staat Hans O. uit Emmen voor de rechter voor zijn rol in de kofferbakmoord. Wat weet hij van de gruwelijke dood van Ralf Meinema uit Klazienaveen?", "url": "https://www.dvhn.nl/drenthe/Morgen-staat-Hans-O.-uit-Emmen-voor-de-rechter-voor-zijn-rol-in-de-kofferbakmoord.-Wat-weet-hij-van-de-gruwelijke-dood-van-Ralf-Meinema-uit-Klazienaveen-26343397.html", "summary": "O. belde Meinema op 30 maart 2017 \u2018s avonds tussen kwart voor 7 en half 8 om af te spreken.\nRond 23.00 uur zoekt hij iets op op zijn smartphone en vertrekt.\n\u201eDat er mensen zijn die dat kunnen doen h\u00e8.\nOok Wietse Meinema is er van overtuigd dat er iemand een keer uit de school zal klappen.\nBeide ouders zijn er van overtuigd dat Hans O. meer moet weten over de dood van hun zoon.", "paragraphs": ["De 42-jarige Hans O. uit Emmen zal dinsdagmiddag voor het eerst voor de rechtbank van Assen verschijnen voor zijn mogelijke betrokkenheid bij de dood van Ralf Meinema (31) uit Klazienaveen. Het gaat om een niet-inhoudelijke zitting van de zaak die bekendstaat als de kofferbakmoord. Wat weten we tot dusver?", "Waar draait de kofferbakmoord om?", "Op vrijdagochtend 31 maart 2017 wordt rond 5.45 uur het levenloze lichaam van de dan 31-jarige Ralf Meinema aangetroffen in de kofferbak van zijn onlangs gekochte zwarte Mercedes 300SE. De auto bungelt half in het Stieltjeskanaal tussen Zandpol en Coevorden. Meinema, een boerenzoon en loonwerker, is met fors geweld om het leven gebracht.", "Welke feiten zijn er tot dusver boven tafel gekomen?", "Op de fatale avond eind maart 2017 had het slachtoffer nog contact met een van de verdachten: de 42-jarige Hans O. uit Emmen. O. belde Meinema op 30 maart 2017 \u2018s avonds tussen kwart voor 7 en half 8 om af te spreken. Het Openbaar Ministerie liet eerder weten dat O. deze afspraak heeft bevestigd, maar dat hij verder de kaken stijf op elkaar houdt.", "loading", "Volgens een van de betrokkenen zou die afspraak over wiet gaan. Om 19.45 uur ziet een getuige Ralf Meinema naast zijn zwarte auto bij de Noordersloot bij Erica staan. Een motor of scooter staat naast de auto. Daarna gaat de 31-jarige Meinema nog langs bij zijn ouders om eten op te halen dat hij thuis aan de Langestraat in Klazienaveen opeet.", "Rond 23.00 uur zoekt hij iets op op zijn smartphone en vertrekt. Dat is opmerkelijk omdat hij de volgende ochtend heel vroeg aardappels moet afleveren in Noord-Groningen. Tot 23.04 straalt die telefoon de mast bij zijn huis aan, 19 minuten later straalt zijn telefoon een mast bij de wijk Rietlanden in Emmen aan. In die wijk woont Hans O. op een klein woonwagenkamp. Vanaf dat moment is zijn telefoon offline. Volgens de politie reden op 31 maart 2017 rond half 5 in de ochtend een witte/lichtkleurige Volkwagen Polo en een witte/lichtkleurige Seat Ibiza vlakbij caf\u00e9 Otten aan de Europaweg bij Coevorden. De Mercedes van Meinema zou ook in die stoet aanwezig zijn geweest.", "loading", "Het caf\u00e9 is op een kleine tien minuten rijden van waar de auto van Meinema in het Stieltjeskanaal is aangetroffen. Een uur later belt een vrachtwagenchauffeur dat hij een auto boven het Stieltjeskanaal ziet bungelen. De wagen is met de achterkant blijven steken op de wal.", "loading", "Wat gebeurt er dinsdag in de rechtbank van Assen?", "Dan staat om 13.30 uur een eerste zogeheten pro formazitting van de zaak-Zandpol, zoals het onderzoek formeel heet, met verdachte Hans O. gepland. Dat is een openbare niet-inhoudelijke zitting waarbij de rechters onder meer beoordelen of de verdachte langer in voorarrest blijft.", "De verwachting is dat er nieuwe informatie over de kofferbakmoord bekend zal worden gemaakt. O. is aanwezig bij deze zitting, bevestigt de rechtbank Noord-Nederland. Ook zal het gaan over de andere verdachte: Kenny B. uit Klazienaveen die op 29 september werd gearresteerd voor betrokkenheid bij de moord op Meinema.", "Na zo\u2019n zes weken hechtenis werd B. - hij blijft verdachte - op vrije voeten gesteld. De familie Meinema zal ook bij deze eerste zitting aanwezig zijn. Ze worden bijgestaan door strafrechtadvocate Maartje Schaap, gespecialiseerd in slachtofferrechten, van Schaap Strafrechtadvocaten uit Groningen.", "Wat is het motief voor de moord op Ralf Meinema?", "Dat is tot op de dag van vandaag een vraagteken. Hoewel er tal van verhalen rondgaan. Ralf Meinema stond zelf bekend als een aimabele jonge vent. Af en toe wat ondeugend, maar geen (geharde) crimineel.", "Toch zou hij bij een van de laatste momenten die hij levend is gezien worden gebeld vanwege een afspraak om wiet. Ook brengt de politie vrij snel na de moord naar buiten dat Meinema toch mogelijk betrokken is geraakt bij schimmige zaken. Zo zouden er geruchten rondgaan dat hij verantwoording moest afleggen. Waarom of waarvoor blijft onduidelijk.", "Welke sporen zijn er gevonden?", "Voor zo ver bekend zijn in de auto DNA-sporen van Ralf Meinema gevonden, maar ook van iemand anders. Die persoon kwam op dat moment (nog) niet voor in de databanken.", "Verder zijn er nauwelijks bruikbare sporen gevonden in de auto omdat die deels waren weggespoeld door het water van het Stieltjeskanaal. Ook een van de twee telefoons van Meinema was kapotgegaan door het water. Op de andere telefoon zijn volgens de politie wel \u2018bepaalde interessante zoekopdrachten\u2019 gevonden.", "De politie krijgt in het begin van het onderzoek drie anonieme brieven opgestuurd die mogelijk interessante informatie bevatten over de moord. Twee van die brieven zijn door een en dezelfde persoon geschreven.", "Meinema is gruwelijk onder handen genomen. Dat verklaren zowel zijn ouders als zijn vrienden. \u201eDat er mensen zijn die dat kunnen doen h\u00e8. Dat zijn gewetenloze mensen. Die hebben geen gevoelens. Dan ben je gewoon een object. Beesten zijn het\u201d, zei Wietse Meinema al eens tegen DvhN waarop zijn vrouw aanvulde: \u201eHet zijn kakkerlakken.\u201d", "loading", "Er ligt nog steeds een forse beloning op tafel voor de gouden tip?", "In totaal ligt er 100.000 euro te wachten op de man of vrouw die exact kan vertellen wat er is gebeurd met Ralf Meinema. Het Openbaar Ministerie stelde al vrij snel na de vondst van Meinema\u2019s lichaam 15.000 euro in het vooruitzicht voor de gouden tip.", "Ingrid en Wietse Meinema hebben dat verhoogd tot 100.000 euro. In Nederland komen dit soort hoge bedragen zelden voor. ,,Ralf is bijna drie jaar geleden om het leven gebracht en we hopen dat er eindelijk iemand gaat praten\u201d, zei moeder Ingrid vorig jaar al. Ook Wietse Meinema is er van overtuigd dat er iemand een keer uit de school zal klappen. Beide ouders zijn er van overtuigd dat Hans O. meer moet weten over de dood van hun zoon.", "Wie is verdachte Hans O.?", "De 42-jarige Hans O. werd al eerder opgepakt in deze zaak. De politie viel op 13 februari 2018 zijn woning op het woonwagenkampje in De Rietlanden in Emmen binnen en arresteerde hem. O. zweeg toen en een dag voordat hij zich moest melden bij de rechter voor een eerste pro formazitting liet het Openbaar Ministerie hem alsnog gaan. Met het bewijs dat ze tot dusver hadden verzameld, had het OM te weinig om hem te veroordelen.", "Strafrechtadvocaat Nico Meijering van het kantoor Ficq en partners uit Amsterdam wil op dit moment helemaal niets inhoudelijks zeggen over zijn cli\u00ebnt, de zaak of hoe de proceshouding is van O. Meijering verwijst naar de pro formazitting van dinsdag."], "authors": ["Bas Van Sluis"], "keywords": ["staat", "zijn", "van", "er", "rechter", "voor", "rol", "uit", "ralf", "weet", "een", "bij", "op", "het", "wat", "dat", "die", "meinema"], "pubDate": null, "publicationId": "bb59becc-5bf6-3c6d-8cdd-d41716890d16"}