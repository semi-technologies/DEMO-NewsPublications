{"id": "62333a99-3400-321f-be7d-23b260389546", "title": "Overheid stopt een miljoen euro in digitaal oud-en-nieuwfestival", "url": "https://trouw.nl/cultuur-media/overheid-stopt-een-miljoen-euro-in-digitaal-oud-en-nieuwfestival~b4d860b6/", "summary": "Suzan & Freek, De Jeugd van Tegenwoordig, Sunnery James & Ryan Marciano en Snelle nemen op 31 december muzikaal en digitaal afscheid van 2020.\nVanuit de NCTV, de Nationaal Co\u00f6rdinator Terrorismebestrijding en Veiligheid, is een miljoen euro beschikbaar gesteld.\nAllerlei muziekstromingen komen voorbij: van Nederlandstalig tot drum & bass en van techno tot hiphop.\n\u201cHet is volgens ons d\u00e9 manier om veilig en verantwoord het nieuwe jaar in te gaan\u201d, zegt Maarten Schulz, een van de bedenkers.\nLees ook:Youp van \u2019t Hek staat voor zijn laatste oudejaarsconference: \u2018Mensen snappen ironie niet meer\u2019Tuttigheid viert hoogtij, vindt Youp van \u2019t Hek.", "paragraphs": ["Suzan & Freek, De Jeugd van Tegenwoordig, Sunnery James & Ryan Marciano en Snelle nemen op 31 december muzikaal en digitaal afscheid van 2020. Samen met artiesten als Broederliefde, Jeangu Macrooy, Sam Feldt, Jandino Asporaat en Yellow Claw treden ze op tijdens het online thuisfestival GOODBYE 2020, meldt de organisatie.", "Het festival wordt door de overheid financieel ondersteund. Vanuit de NCTV, de Nationaal Co\u00f6rdinator Terrorismebestrijding en Veiligheid, is een miljoen euro beschikbaar gesteld. Volgens een woordvoerder van die dienst past het evenement binnen de doelstelling om alternatieve activiteiten voor jongeren en jongvolwassenen aan te bieden tijdens de feestdagen.", "250 artiesten", "Virtuele festivalgangers kunnen tijdens oud en nieuw \u201cgratis vanuit de huiskamer\u201d via meer dan veertig streams optredens bijwonen. Allerlei muziekstromingen komen voorbij: van Nederlandstalig tot drum & bass en van techno tot hiphop. Jandino Asporaat, Rou\u00e9 Verveer en Howard Komproe verzorgen een comedyshow. In totaal zijn tussen 17.00 en 05.00 uur optredens van zo\u2019n 250 artiesten te zien. De online podia worden ondersteund door festivals als Dance Valley, Milkshake Festival en Vunzige Deuntjes.", "GOODBYE 2020 is een online alternatief voor oud-en-nieuwfeesten die vanwege de coronamaatregelen niet kunnen doorgaan. \u201cHet is volgens ons d\u00e9 manier om veilig en verantwoord het nieuwe jaar in te gaan\u201d, zegt Maarten Schulz, een van de bedenkers. Via Zoom kan contact worden gelegd met vrienden, familie en andere feestgangers.", "Het volledige schema wordt later bekendgemaakt.", "Lees ook:", "Youp van \u2019t Hek staat voor zijn laatste oudejaarsconference: \u2018Mensen snappen ironie niet meer\u2019", "Tuttigheid viert hoogtij, vindt Youp van \u2019t Hek. Zijn terugblik op 2020 staat bol van de relativering, belooft hij. Want iedereen neemt alles veel te zwaar."], "authors": ["Redactie Trouw"], "keywords": ["oudennieuwfestival", "stopt", "zijn", "van", "euro", "2020", "voor", "en", "een", "overheid", "te", "op", "het", "tijdens", "digitaal", "miljoen"], "pubDate": "2020-12-23T09:21:00Z", "publicationId": "b66cd8e4-4294-3571-bcd7-e490527f1a48"}