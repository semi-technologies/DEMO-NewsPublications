{"id": "59643dc3-f183-3798-b859-21ebc3497d90", "title": "AEX bereikt hoogste niveau van coronajaar 2020", "url": "https://volkskrant.nl/economie/aex-bereikt-hoogste-niveau-van-coronajaar-2020~bd040697/", "summary": "Beeld ANPAandelenkoersen bereikten dinsdag op de Amsterdamse beurs het hoogste niveau van het jaar.\nEen zucht van verlichtingHet dieptepunt was op 16 maart 389,50 punten, een verlies van bijna 40 procent in bijna een maand.\nVeel pensioenfondsen die voor hun beleggingsresultaten afhankelijk zijn van de aandelenkoersen, zullen een zucht van verlichting slaken.\nDaarna volgde een lange daling als gevolg van de dotcombubbel en de kredietcrisis aan het einde van het eerste decennium van de 21ste eeuw.\nOp 9 maart 2009 stond de AEX op een dieptepunt van 194,99 punten.", "paragraphs": ["Veel beleggers op het Damrak wijken vanwege de lage rente uit van obligaties naar meer riskante beleggingen als aandelen. Beeld ANP", "Aandelenkoersen bereikten dinsdag op de Amsterdamse beurs het hoogste niveau van het jaar. De AEX, de koersindex van de 25 belangrijkste op het Damrak genoteerde aandelen, kwam dinsdag tijdens de handelsuren boven de 633 punten. Dat was boven de stand van 632,12 die gedurende de beursdag werd bereikt op 17 februari, vlak voordat de coronacrisis begon. Aan het einde zakten de koersen weer wat weg, maar de AEX sloot nog altijd op 629,19, waarmee alle door corona geleden koersverliezen zijn weggewerkt.", "Een zucht van verlichting", "Het dieptepunt was op 16 maart 389,50 punten, een verlies van bijna 40 procent in bijna een maand. Dat was de dag nadat premier Rutte zijn eerste toespraak hield uit het Torentje en een intelligente lockdown werd aangekondigd. Op 31 december 2019 sloot de index op 604,58, hetgeen betekent dat de beurs ondanks de lockdown dit jaar toch nog met 4,6 procent stijgt.", "Veel pensioenfondsen die voor hun beleggingsresultaten afhankelijk zijn van de aandelenkoersen, zullen een zucht van verlichting slaken. Ze zullen daardoor geen, of minder grote kortingen op de pensioenen hoeven door te voeren. Jos Versteeg, aandelenanalist bij InsingerGilissen, zegt dat de aandelen hoog zijn gewaardeerd. \u2018Wie nu instapt, weet dat het rendement niet hoog zal zijn. Dat maakt het best een beetje eng.\u2019", "Meer riskante beleggingen", "De pensioenfondsen hebben wel veel last van de lage rentes. Die is dit jaar verder gedaald, wat een van de oorzaken is voor het feit dat veel beleggers uitwijken van vastrentende waarden als obligaties, naar meer riskante beleggingen als aandelen, vastgoed, edelmetalen en in sommige gevallen ook cryptovaluta. Een andere oorzaak is dat centrale banken en overheden op ongekende schaal de economie stimuleren. Deze miljardenbedragen gaan voor een deel naar de aandelenmarkt, omdat de investeringen van de bedrijven achterblijven.", "De AEX heeft de allerhoogste stand in de geschiedenis nog niet bereikt. Op 4 september 2000 sloot de index op 701,56 punten nadat gedurende de handelsuren zelfs een stand van 703,18 punten was bereikt. Daarna volgde een lange daling als gevolg van de dotcombubbel en de kredietcrisis aan het einde van het eerste decennium van de 21ste eeuw. Op 9 maart 2009 stond de AEX op een dieptepunt van 194,99 punten.", "Een alltime high", "Vele andere indices hebben wel een alltime high bereikt. Zo overschreed de Dow Jones in de VS dit jaar voor het eerst de grens van 30 duizend. Maandag sloot de Dow op 30.403,97 punten, de hoogste slotstand ooit. Ook de brede S&P 500 en techgraadmeter Nasdaq noteerden records. De S&P 500 ging 0,9 procent omhoog tot 3.735,36 punten en Nasdaq won 0,7 procent tot 12.899,42 punten.", "Dat de AEX achterblijft op vele andere indices heeft te maken met het feit dat de beursindex van Amsterdam geen rekening houdt met het uitgekeerde dividend op aandelen. Als die zou worden meegerekend in een herbeleggingsindex zou ook de AEX allang op een alltime high staan. Versteeg denkt dat in 2021 ook in Nederland een alltime high zal halen. \u2018Als het vaccin werkt - en het gaat werken - moet dat kunnen. We zijn nog maar 6 of 7 procent van die top verwijderd.\u2018", "", "Overigens doen niet alle fondsen het even goed. Met name gigant Koninklijke Olie en de banken hebben dit jaar terrein moeten prijsgeven. Daar stond de stijging van ict-bedrijven zoals Adyen, ASML en Prosus tegenover."], "authors": ["Peter De Waard"], "keywords": ["hoogste", "van", "2020", "aex", "zijn", "en", "punten", "een", "bereikt", "niveau", "op", "als", "het", "dat", "coronajaar"], "pubDate": "2020-12-29T13:53:47Z", "publicationId": "1a359314-37ee-33a8-8de7-301d3eb2ed28"}