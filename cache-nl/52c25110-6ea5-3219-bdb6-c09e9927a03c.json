{"id": "52c25110-6ea5-3219-bdb6-c09e9927a03c", "title": "Mythe van Mossads feilloze moordmachine komt Isra\u00ebl goed uit", "url": "https://nrc.nl/nieuws/2020/12/08/mythe-van-mossads-feilloze-moordmachine-komt-israel-goed-uit-a4023036", "summary": "\u201eDe Mossad-top weet heus wel dat niemand onvervangbaar is\u201d, zegt Melman, \u00e9\u00e9n van Isra\u00ebls bekendste experts op het gebied van de inlichtingendiensten.\nOver de vergiftiging van een zesde kernfysicus bestaan vraagtekens.\nBell ziet echter voldoende argumenten in de dreigementen van Iran jegens Isra\u00ebl en de \u2018proxy-oorlog\u2019 via regionale bondgenoten.\nSindsdien werkt de Mossad vaker met lokale netwerken waarin de individuen niet op de hoogte zijn van de volledige operatie.\n\u201eDe Mossad is sexyer, maar 8200 [de belangrijkste technologische inlichtingeneenheid van het Isra\u00eblische leger] met al zijn nerds is belangrijker\u201d, zegt Melman.", "paragraphs": ["Direct na de geslaagde moordaanslag op Irans meest vooraanstaande kernfysicus Mohsen Fakhrizadeh van eind november, wezen de Iraanse autoriteiten naar de Isra\u00eblische geheime dienst Mossad. Zoals gewoonlijk ontkende noch bevestigde die betrokkenheid. Vanuit Europa en de Arabische wereld regende het verontwaardigde reacties. \u201eKrokodillentranen\u201d, noemt de Isra\u00eblische analist Yossi Melman dat. \u201eDe politiek veroordeelt het, maar buitenlandse veiligheidsdiensten begrijpen heel goed waarom Isra\u00ebl dit doet, zeker sinds 11 september.\u201d", "Het uitschakelen van vijandelijke sleutelfiguren dient een operationeel doel, maar het psychologische effect is minstens zo belangrijk. \u201eDe Mossad-top weet heus wel dat niemand onvervangbaar is\u201d, zegt Melman, \u00e9\u00e9n van Isra\u00ebls bekendste experts op het gebied van de inlichtingendiensten. \u201eMaar Isra\u00ebl laat zo zien dat het mensen in de straten van Iran kan doden.\u201d De dood van de Iraanse wetenschapper volgt enkele maanden na de moord op een Al-Qaidaleider en diens dochter in Teheran, volgens media-rapporten uitgevoerd door Isra\u00eblische agenten namens de VS.", "Onbekenden op een motor", "Isra\u00ebl lijkt ook elders soms achter moordaanslagen te zitten. Fadi al-Batsh was een jonge, briljante wetenschapper. De Palestijnse ingenieur werkte in Maleisi\u00eb aan onderzoek naar duurzame energie. Tot hij in 2018, op weg naar de lokale moskee, werd neergeschoten door onbekenden op een motor \u2013 hij bleek niet alleen voor de universiteit van Kuala Lumpur, maar ook voor de militante Palestijnse beweging Hamas te werken. Zijn familie schreef zijn dood aan de Mossad toe, maar Isra\u00ebl ontkent betrokkenheid.", "In Iran zou Isra\u00ebl tussen 2010 en 2012 al vier Iraanse kernwetenschappers hebben gedood; een vijfde raakte zwaar gewond. Over de vergiftiging van een zesde kernfysicus bestaan vraagtekens. \u201eHet doden van wetenschappers is een boodschap aan andere wetenschappers\u201d, zegt Melman: \u201eMeedoen aan militaire programma\u2019s is een riskante bezigheid.\u201d", "Moorden zijn een essentieel onderdeel van de Isra\u00eblische militaire strategie \u00e9n reputatie. Al v\u00f3\u00f3r de stichting van de staat Isra\u00ebl pleegden radicale zionistische milities politieke moorden. De leiders van deze groepen, door de toenmalige Britse bestuurders als terroristen gezien, zouden later de basis vormen van de drie belangrijkste Isra\u00eblische geheime diensten Mossad (buitenlandse operaties), Shin Bet (binnenlandse veiligheid) en AMAN (militaire inlichtingen). Ondanks aanhoudende kritiek gaat Isra\u00ebl er schijnbaar onverstoorbaar mee door.", "Vergiftigde tandpasta", "Er zijn in de loop der jaren spectaculaire Mossad-successen beschreven en net zo spectaculaire blunders. Zo stierf Wadie Haddad, leider van de radicale Palestijnse PFLP-beweging, in 1978 in een Oost-Berlijns ziekenhuis nadat hij zijn tanden zou hebben gepoetst met vergiftigde tandpasta. Bijna twintig jaar later veroorzaakten Isra\u00eblische agenten een diplomatieke crisis met Jordani\u00eb toen ze Hamasleider Khaled Meshaal gif in zijn oor spoten. Ze werden opgepakt en de toenmalige Amerikaanse president Bill Clinton dwong Isra\u00ebl het levensreddende tegengif te verstrekken.", "De Isra\u00ebli\u00ebrs begrijpen de morele verontwaardiging in Europa nauwelijks. Volgens jurist Avi Bell is het geval-Fakhrizadeh \u201evrij duidelijk\u201d in het internationaal recht. \u201eAls er vijandelijkheden zijn, is het legitiem om strijders van de andere kant te doden\u201d, zegt Bell in een online gesprek met journalisten. Of Isra\u00ebl en Iran in oorlog zijn, kan worden betwist. Bell ziet echter voldoende argumenten in de dreigementen van Iran jegens Isra\u00ebl en de \u2018proxy-oorlog\u2019 via regionale bondgenoten.", "Ook dat Fakhrizadeh als strijder beschouwd moet worden, staat voor Bell buiten kijf: niet alleen was hij betrokken bij het ontwikkelen van wapens \u2013 wat Iran overigens nog steeds ontkent \u2013 Fakhrizadeh bekleedde ook de rang van brigadegeneraal. Bell gebruikt dan ook liever niet de term \u201emoord\u201d voor het doden van de wetenschapper, \u201ewant dat impliceert iets illegaals\u201d. De terminologie doet ertoe. Waar Europa het over \u201ebuitengerechtelijke executies\u201d of \u201emoorden\u201d heeft, noemt de VS het \u201edoelgericht doden\u201d. In Isra\u00ebl spreekt men liever van \u201eintercepties\u201d.", "\u2018Volk in vernietigingsgevaar\u2019", "Voor Isra\u00ebl zijn de juridische argumenten altijd ondergeschikt geweest, schrijft de Isra\u00eblische journalist Ronen Bergman in zijn boek \u2018Rise and Kill First\u2019. Een zionistische leider als David Ben-Gurion trad in eerste instantie fel op tegen politieke moordpartijen door radicale splintergroepen, maar na de Holocaust was die houding veranderd. \u201eEen volk dat leeft met een gevoel van voortdurend vernietigingsgevaar zal alle maatregelen nemen, hoe extreem ook, om veiligheid te verkrijgen, en zal zich hoogstens marginaal iets van internationale wetten en normen aantrekken\u201d, schrijft Bergman.", "Lees ook: Als ze je willen doden, wees hen voor", "Dat er nu meer moorden lijken te worden gepleegd dan een paar jaar geleden, ligt volgens Melman niet aan veranderde strategie\u00ebn of moreel besef. \u201eHet gaat erom welk middel het effectiefst is om een doel te bereiken.\u201d De grootste verandering is technologisch. Als iedereen overal gevolgd kan worden, be\u00efnvloedt dat de manier van werken. \u201eVroeger duurde het eeuwen voordat ze wisten wie je was\u201d, zegt Melman.", "Het gaat niet altijd goed. Voorafgaand aan de moord op een Hamas-kopstuk in Dubai in 2010 werden Isra\u00eblische agenten met zonnebrillen en plaksnorren uitgebreid gefilmd door bewakingscamera\u2019s. Toen bleek dat ze gestolen identiteiten van Europese burgers hadden gebruikt, volgde een diplomatiek drama. Sindsdien werkt de Mossad vaker met lokale netwerken waarin de individuen niet op de hoogte zijn van de volledige operatie.", "Andersom weten de achtervolgers dankzij technologie juist alles van hun doelwit. \u201eDe Mossad is sexyer, maar 8200 [de belangrijkste technologische inlichtingeneenheid van het Isra\u00eblische leger] met al zijn nerds is belangrijker\u201d, zegt Melman. \u201eDe meeste informatie komt daar vandaan.\u201d Ook in de uitvoering speelt de technologie een steeds grotere rol; in plaats van scherpschutters wachten zelfvernietigende drones hun menselijke doelwitten op.", "Bom vanuit Tel Aviv geactiveerd", "Op een februari-avond in 2008 liep Imad Mughniyeh een restaurant in Damascus uit. Zodra Mughniyeh een geparkeerde stationwagen passeerde, ontplofte een bom in het reservewiel. De bom was vanuit Tel Aviv geactiveerd, maar in de VS getest. Volgens Melman veranderden de aanslagen van 2001 de houding van bevriende veiligheidsdiensten. \u201eV\u00f3\u00f3r 11 september stond Isra\u00ebl zo goed als alleen in deze tactiek\u201d, zegt Melman. \u201eSindsdien is de samenwerking met andere veiligheidsdiensten veel nauwer. De VS doden zelf ook terroristen.\u201d", "Melman benadrukt dat moorden ook voor Isra\u00eblische agenten geen favoriete bezigheid is. \u201eIn het buitenland heerst de mythe dat de Isra\u00eblische diensten links en rechts moorden, dat het is: goedemorgen, zullen we er weer een paar gaan vermoorden voor het ontbijt?\u201d Dat dat niet klopt, is volgens Melman te zien aan de aantallen: \u201eHet totale aantal bekende moorden buiten de grenzen is niet meer dan zestig, minder dan \u00e9\u00e9n per jaar. Moorden op Palestijnen in de bezette gebieden zijn een ander verhaal.\u201d Toch komt die reputatie dat de Mossad alles kan en overal achter zit, de Isra\u00ebli\u00ebrs goed uit. \u201eMensen zijn bang voor de Mossad. Dat helpt vijanden af te schrikken.\u201d", "Correctie (8 en 9 december 2020): In een eerdere versie van dit artikel stond dat Fakhirzadeh de rang van brigadier-generaal had. Dat moet zijn brigadegeneraal. Ook vond de liquidatie van Haddad plaats in 1978, niet in 1968, zoals hier eerder stond, en de mislukte aanslag op Meshaal negentien jaar later - niet tien. Die fouten zijn aangepast.", "Een versie van dit artikel verscheen ook in NRC Handelsblad van 9 december 2020"], "authors": ["Jannie Schipper", "Leestijd Minuten"], "keywords": ["mossads", "van", "goed", "mythe", "het", "op", "zijn", "isra\u00ebl", "moordmachine", "isra\u00eblische", "een", "ook", "feilloze", "uit", "dat", "en", "komt"], "pubDate": "2020-12-08T00:00:00", "publicationId": "523804ef-c522-3326-9bed-36886aac98cb"}