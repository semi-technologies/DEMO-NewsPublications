{"id": "cf07fd78-2ecb-3895-b737-f59a88aae6e0", "title": "RIVM meldt opnieuw meer besmettingen dan voorgaande dagen", "url": "https://www.parool.nl/nederland/rivm-meldt-opnieuw-meer-besmettingen-dan-voorgaande-dagen~bf759feb/", "summary": "In de Nederlandse ziekenhuizen werden zondag 160 nieuwe pati\u00ebnten opgenomen, zo blijkt uit cijfers van het Landelijk Co\u00f6rdinatiecentrum Pati\u00ebnten Spreiding (LCPS).\nEen van de mogelijke verklaringen: meer mensen laten zich testen.\nZoals: tijdens de drukte rond Black Friday zijn meer mensen besmet geraakt.\nDe Jong kan zich voorstellen dat het kerstdiner met wat meer eigen familie zou worden gevierd, maar voegt eraan toe dat het wel een risico blijft.\n\u201cBij elke samenkomst van mensen heb je kans op verspreiding van het virus.\u201d", "paragraphs": ["Beeld ANP", "Het aantal sterfgevallen groeide afgelopen etmaal met 25. Zaterdag waren het er een stuk meer: 39. Dat wil overigens niet zeggen dat al deze mensen de afgelopen 24 uur zijn overleden: die informatie wordt doorgaans met enige vertraging doorgegeven.", "In de Nederlandse ziekenhuizen werden zondag 160 nieuwe pati\u00ebnten opgenomen, zo blijkt uit cijfers van het Landelijk Co\u00f6rdinatiecentrum Pati\u00ebnten Spreiding (LCPS). Dat zijn 29 minder opnames dan een dag eerder.", "Vanuit Amsterdam kwamen minder meldingen binnen van nieuwe positieve tests. Waar zaterdag een forse groei werd gemeld \u2013 van 274 nieuwe gevallen vrijdag naar 428 een dag later \u2013 waren het er zondag 418. Donderdag werden 385 nieuwe besmettingen gemeld in Amsterdam.", "Schommelende cijfers", "Het aantal meldingen schommelt de laatste weken voortdurend. Hoe dat komt, is onduidelijk: ook het RIVM en de GGD kunnen geen uitsluitsel bieden.", "Uiteraard wordt er wel gespeculeerd. Een van de mogelijke verklaringen: meer mensen laten zich testen. Sinds 1 december is dat namelijk ook mogelijk voor van wie uit bron- en contactonderzoek of via de app CoronaMelder is gebleken dat zij in contact zijn geweest met een besmet persoon. Het hebben van klachten is dus geen voorwaarde meer.", "Marino van Zelst, lid van het RedTeam zet ook een aantal andere opties uiteen op Twitter. Zoals: tijdens de drukte rond Black Friday zijn meer mensen besmet geraakt. Of: door de kou blijven meer mensen binnen.", "Feestmaand", "Premier Mark Rutte en minister Hugo de Jonge (Volksgezondheid) houden komende dinsdag een persconferentie over de aanpak van het coronavirus. Vermoedelijk gaan zij dan in op de regels die tijdens de kerstdagen en oud en nieuw zullen gelden. OMT-lid Menno de Jong wijst erop dat de feestmaand december een maand is waarin het kouder wordt.", "\u201cVirussen verspreiden zich dan over het algemeen makkelijker. Met dit aantal besmettingen en de geringe daling wordt het wel steeds moeilijker om te denken laten we lekker gaan versoepelen rond de kerst en oud en nieuw,\u201d aldus het OMT-lid.", "De Jong kan zich voorstellen dat het kerstdiner met wat meer eigen familie zou worden gevierd, maar voegt eraan toe dat het wel een risico blijft. \u201cBij elke samenkomst van mensen heb je kans op verspreiding van het virus.\u201d"], "authors": ["Het Parool"], "keywords": ["van", "dan", "voorgaande", "dagen", "mensen", "het", "meer", "besmettingen", "met", "zijn", "nieuwe", "meldt", "rivm", "een", "dat", "en", "opnieuw"], "pubDate": "2020-12-06T14:33:04+01:00", "publicationId": "a3002aeb-6d5a-3894-adcb-0212effbc567"}