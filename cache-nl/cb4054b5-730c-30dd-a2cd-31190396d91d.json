{"id": "cb4054b5-730c-30dd-a2cd-31190396d91d", "title": "Frenkie de Jong en Ronald Koeman verliezen met Bar\u00e7a kraker tegen Atl\u00e9tico", "url": "https://www.parool.nl/sport/frenkie-de-jong-en-ronald-koeman-verliezen-met-barca-kraker-tegen-atletico~bfce4eb9/", "summary": "Frenkie de Jong verliest een kopduel van Atl\u00e9tico-aanvaller Diego Costa (rechts) en verdediger Mario Hermoso (midden).\nNa een uur verving oud-Ajacied Sergi\u00f1o Dest de geblesseerd uitgevallen Gerard Piqu\u00e9, die met een ogenschijnlijk zware blessure het veld verliet.\nHet was de derde nederlaag van Barcelona in La Liga, de ploeg van Ronald Koeman staat met 11 punten tiende.\nRonald Koeman langs de lijn in het Wanda Metropolitano stadion waar zijn ploeg met 1-0 onderuit ging tegen Atl\u00e9tico Madrid.\nToen begon de ploeg van trainer Johan Cruijff ook met drie overwinningen, twee remises en drie nederlagen.", "paragraphs": ["Frenkie de Jong verliest een kopduel van Atl\u00e9tico-aanvaller Diego Costa (rechts) en verdediger Mario Hermoso (midden). Beeld AFP", "De openingsfase van de kraker tussen de Spaanse grootmachten was met kansen voor beide ploegen opwindend. In blessuretijd van de eerste helft opende Carrasco de score namens de Madrilenen. Ter Stegen kwam ver uit zijn doel, maar de Belg was hem te snel af. Van zo\u2019n 30 meter schoof Carrasco de bal in het lege doel.", "Kansen waren er wel degelijk voor de Catalanen, waar Frenkie de Jong de hele wedstrijd meespeelde, maar Atl\u00e9tico-goalie Jan Oblak voorkwam dat Lionel Messi en Cl\u00e9ment Lenglet gelijkmaakten.", "Na een uur verving oud-Ajacied Sergi\u00f1o Dest de geblesseerd uitgevallen Gerard Piqu\u00e9, die met een ogenschijnlijk zware blessure het veld verliet.", "Het was de derde nederlaag van Barcelona in La Liga, de ploeg van Ronald Koeman staat met 11 punten tiende. Atl\u00e9tico Madrid heeft 20 punten, evenveel als koploper Real Sociedad. De ploeg van Simeone heeft een wedstrijd minder gespeeld.", "Ronald Koeman langs de lijn in het Wanda Metropolitano stadion waar zijn ploeg met 1-0 onderuit ging tegen Atl\u00e9tico Madrid. Beeld EPA", "Koeman: \u2018Alles aan gedaan\u2019", "Koeman vindt dat hij zijn spelers van FC Barcelona weinig kan verwijten. \u201cZe hebben er alles aan gedaan om hier in ieder geval een punt te pakken\u201d, zei de trainer na de nederlaag. \u201cWe wisten dat het heel moeilijk zou worden om kansen te cre\u00ebren tegen een team dat zo goed verdedigt, met alle spelers achter de bal. En als je dan een fout maakt, wat wij deden, dan wordt het nog gecompliceerder.\u201d", "Koeman wilde zijn doelman Ter Stegen niet publiekelijk afvallen. Hij sprak wel over \u201ceen cadeautje\u201d toen het over de enige treffer van de wedstrijd ging. \u201cDat had grote invloed op het resultaat\u201d, aldus Koeman. \u201cWe gaven ze een groot cadeau, daardoor werd het nog lastiger. We speelden in de eerste helft goed en domineerden de wedstrijd, al cre\u00eberden we niet veel kansen. Ik ben blij met de inzet van mijn spelers, wat dat betreft valt ze niets te verwijten.\u201d", "Met 11 punten uit acht wedstrijden beleeft Barcelona de slechtste seizoenstart sinds 1991-1992. Toen begon de ploeg van trainer Johan Cruijff ook met drie overwinningen, twee remises en drie nederlagen. Barcelona pakte dat seizoen uiteindelijk wel de titel in Spanje en won ook de Europa Cup I, dankzij een doelpunt van Koeman in de finale tegen Sampdoria op Wembley (1-0)."], "authors": ["Het Parool"], "keywords": ["frenkie", "koeman", "van", "verliezen", "bar\u00e7a", "het", "met", "zijn", "ronald", "ploeg", "wedstrijd", "een", "en", "jong", "dat", "te", "kraker", "tegen"], "pubDate": "2020-11-22T00:36:05+01:00", "publicationId": "a3002aeb-6d5a-3894-adcb-0212effbc567"}