{"id": "84108834-a601-3774-832e-16bef9a2441c", "title": "Zo eenvoudig is het om meer te bewegen: een half uur is voldoende", "url": "https://www.rtlnieuws.nl/lifestyle/artikel/5206633/eenvoudig-om-meer-te-bewegen-een-half-uur-voldoende-goede-voornemens", "summary": "Loop niet te hard van stapel: elke dag een half uur blijkt effectiever te zijn dan een ambitieus sportprogramma.\nOverdrijf niet, je hoeft jezelf niet uit te putten.\nAls je een keer overslaat, ga dan niet een dag later proberen twee keer zoveel te sporten.\nDansen, schoonmaken en afvallenOf je dagelijks een half uur wandelt, danst of schoonmaakt maakt niet zo veel uit.\nHet gaat erom dat je je redelijk inspant, je er behoorlijk voor moet ademhalen en je hart er sneller van gaat kloppen.", "paragraphs": ["Loop niet te hard van stapel: elke dag een half uur blijkt effectiever te zijn dan een ambitieus sportprogramma. Rustig aan bewegen is ook beter vol te houden op de lange termijn. Probeer wel dagelijks te bewegen. Dat is beter voor je lichaam dan alleen op zaterdag twee uur sporten (hoewel dat natuurlijk ook heel gezond is). Zware inspanningen zijn niet nodig. Dat mag wel, maar denk daarbij aan een goede warming-up en cooling-down.", "Overdrijf niet, je hoeft jezelf niet uit te putten. Bouw je conditie langzaam op, begin bijvoorbeeld met een paar minuten beweging per dag. Als je een keer overslaat, ga dan niet een dag later proberen twee keer zoveel te sporten. Als je klachten krijgt, pijn op de borst of duizeligheid, ga dan naar je huisarts.", "Dansen, schoonmaken en afvallen", "Of je dagelijks een half uur wandelt, danst of schoonmaakt maakt niet zo veel uit. Het gaat erom dat je je redelijk inspant, je er behoorlijk voor moet ademhalen en je hart er sneller van gaat kloppen. Bij de \u00e9\u00e9n gebeurt dat eerder dan bij de ander.", "Beweging is ook een goede manier om af te slanken. Daarvoor worden minder zware sporten aangeraden: wandelen, zwemmen, aquajoggen, fitness, fietsen en gymnastiek. Daarbij wordt vooral zuurstof verbruikt en dat stimuleert de afbraak van vetweefsel. Er is niets mis mee om te squashen of te sprinten, maar dan verbruikt je lichaam vooral kortetermijnbrandstof. Deze sporten zijn ook gezond voor je doorbloeding maar ze helpen minder goed bij het afvallen. Overigens maakt het niet uit of je dertig minuten achter elkaar beweegt, of drie keer tien minuten."], "authors": [], "keywords": ["zo", "dan", "half", "meer", "eenvoudig", "om", "een", "en", "voldoende", "te", "op", "ook", "sporten", "het", "uur", "niet", "dat", "je"], "pubDate": "2021-01-04T12:00:29Z", "publicationId": "ce2257c9-a2d2-3c8b-975a-6872cbf4036a"}