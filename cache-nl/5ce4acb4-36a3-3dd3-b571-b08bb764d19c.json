{"id": "5ce4acb4-36a3-3dd3-b571-b08bb764d19c", "title": "Er wordt gezweefd dat het een lieve lust is en dat belooft politiek spektakel", "url": "https://volkskrant.nl/columns-opinie/er-wordt-gezweefd-dat-het-een-lieve-lust-is-en-dat-belooft-politiek-spektakel~b1703e69/", "summary": "De rij politieke koffiedikkijkers op radio, tv en in de krant kan me niet lang genoeg zijn: als ze de coronaprofeten, -analisten en -zwetsers maar van het scherm drukken en weghouden van de voorpagina\u2019s.\nHet is nog tien weken tot de Dag der Dagen, 17 maart, en van de dertien miljoen kiesgerechtigden verkeren er nog tien miljoen in dubio.\nEr zweven nog zo\u2019n 115 zetels boven de markt en dat betekent spektakel.\nDe krant had achttien veelvoorkomende zweefcombinaties vastgesteld \u2013 een afspiegeling van het zwevend electoraat \u2013 en daar typerende zwevers bij gezocht.\nOok in dat van de zweverigste zwever in het gezelschap, Godwin Arhin uit Almere.", "paragraphs": ["Gelukkig, de verkiezingen komen eraan. Door alle coronastatistieken en besmettingscijfers (die toch nooit kloppen wegens ict-problemen) is mijn verlangen naar verkiezingspolls steeds groter geworden. Ik wil dagelijkse peilingen van Peter Kanne in de krant, met veel staafdiagrammen en zover mogelijk uitgesplitst naar leeftijd, woonplaats, inkomen en hobby, zodat je er lekker lang naar kunt kijken. Ik wil Maurice de Hond, die afkickt van corona en bij Op1 de polls duidt. De rij politieke koffiedikkijkers op radio, tv en in de krant kan me niet lang genoeg zijn: als ze de coronaprofeten, -analisten en -zwetsers maar van het scherm drukken en weghouden van de voorpagina\u2019s.", "Gelukkig kregen we afgelopen zaterdag in de Volkskrant alvast een heerlijk voorproefje dat je helemaal uit de corona-groef haalde: een stuk van Iris Koppe over de politieke zwevers, de twijfelaars, de onzekeren, de zoekers. Het is nog tien weken tot de Dag der Dagen, 17 maart, en van de dertien miljoen kiesgerechtigden verkeren er nog tien miljoen in dubio. Dat is geweldig. Er zweven nog zo\u2019n 115 zetels boven de markt en dat betekent spektakel.", "Een selectie van de zwevers gaan we de komende weken volgen in hun overwegingen. De krant had achttien veelvoorkomende zweefcombinaties vastgesteld \u2013 een afspiegeling van het zwevend electoraat \u2013 en daar typerende zwevers bij gezocht. Er waren de gebruikelijke zweefcombinaties (VVD \u2013 D66, PvdA \u2013 GL, VVD \u2013 PVV) maar ook ongebruikelijke. Zo zijn er door de populariteit van de premier veel zwevers die naar de VVD neigen. In zeven van de achttien zweefprofielen speelt de partij van Rutte mee. Daarmee was de VVD trouwens niet de populairste onder de zwevers. Dat was verrassend genoeg de Partij voor de Dieren, die in acht zweefprofielen prominent meedoet.", "Ook in dat van de zweverigste zwever in het gezelschap, Godwin Arhin uit Almere. Die heeft zes partijen op zijn shortlist staan. \u2018Bij de Partij voor de Dieren zie ik ook punten die me aanspreken. Zoals beter leven voor dieren.\u2019 Het kan ook een christelijke partij of Wilders worden, voor Godwin. We gaan zijn innerlijke strijd de komende weken van nabij meemaken.", "Op links wordt volgens Peter Kanne (van I&O Research) dit jaar flink gezweefd. Dat komt doordat PvdA, SP en GroenLinks programmatisch zoveel op elkaar lijken. Dat werkt zweven in de hand. Kanne adviseerde de linkse partijen eerder om de samenwerking te zoeken en GL en PvdA zouden volgens hem zelfs veel baat hebben bij een fusie: alweer een zweefprobleem minder. Maar beide partijen kozen ervoor elk apart naar een verkiezingsnederlaag te zweven. Nou ja, zelf weten.", "Onderschat ook het zweven op rechts niet: alle malle fratsen van T. Baudet en diens kompaan T. Hiddema (zelf een zwever van buitengewone klasse) hebben Forum voor Democratie niet uit de hoofden van de zwevers kunnen verdrijven: FvD staat in eenderde van de zweefprofielen.", "Er hebben zich voor de verkiezingen een recordaantal van 89 partijen gemeld \u2013 die op 1 februari overigens niet allemaal door de Kiesraad zullen worden geaccepteerd. Maar duidelijk is dat de achttien zweefprofielen van de Volkskrant lang niet alle zweefcombinaties vertegenwoordigen. Daarvoor is er de afgelopen vier jaar te veel gebeurd. 50Plus is uit elkaar gereten, net als Forum \u2013 zulke drama\u2019s verhogen de zweefgevoeligheid.", "Nederland is een verdeeld land, een land vol zwevers, verenigd in twijfel en onzekerheid."], "authors": ["Bert Wagendorp"], "keywords": ["er", "lieve", "van", "spektakel", "voor", "lust", "en", "een", "zwevers", "politiek", "wordt", "gezweefd", "het", "niet", "dat", "die"], "pubDate": "2021-01-03T20:41:26Z", "publicationId": "1a359314-37ee-33a8-8de7-301d3eb2ed28"}