{"id": "fee549ce-7b3a-3c0e-b7ce-d92869b0da15", "title": "Koeman stuit met Barcelona in halve finale Super Cup opnieuw op Sociedad", "url": "https://www.telegraaf.nl/sport/907774204/koeman-stuit-met-barcelona-in-halve-finale-super-cup-opnieuw-op-sociedad", "summary": "Het elftal van trainer Ronald Koeman werd bij de loting gekoppeld aan de ploeg die het een dag eerder in de competitie met 2-1 versloeg, mede dankzij een doelpunt van Frenkie de Jong.\nBarcelona en Real Sociedad treffen elkaar op 13 januari in Cordoba.\nDe andere halve finale gaat een dag later in Malaga tussen Real Madrid en Athletic Bilbao.\nSaudi-Arabi\u00ebDe strijd om de Super Cup vond vorig seizoen om commerci\u00eble redenen plaats in Saudi-Arabi\u00eb.\nVolgend seizoen keert de Super Cup waarschijnlijk weer terug naar het Arabische land vanwege een driejarige overeenkomst.", "paragraphs": ["Het elftal van trainer Ronald Koeman werd bij de loting gekoppeld aan de ploeg die het een dag eerder in de competitie met 2-1 versloeg, mede dankzij een doelpunt van Frenkie de Jong.", "Barcelona en Real Sociedad treffen elkaar op 13 januari in Cordoba. De andere halve finale gaat een dag later in Malaga tussen Real Madrid en Athletic Bilbao. De finale is op 17 januari in Sevilla.", "De Spaanse Super Cup wordt sinds vorig seizoen in toernooivorm gehouden. Het is niet meer een duel tussen de Spaanse landskampioen en bekerwinnaar, maar gaat tussen de nummers 1 en 2 van de competitie en de twee bekerfinalisten. De finalisten van de Copa del Rey vorig seizoen waren de Baskische clubs Real Sociedad en Athletic. De eindstrijd is vanwege de coronacrisis nog altijd niet gespeeld. Real Madrid veroverde de landstitel, Barcelona eindigde als tweede in La Liga.", "Saudi-Arabi\u00eb", "De strijd om de Super Cup vond vorig seizoen om commerci\u00eble redenen plaats in Saudi-Arabi\u00eb. Real Madrid won daar in de finale via strafschoppen van stadgenoot Atletico. Vanwege de coronabeperkingen blijft het toernooi dit jaar in Spanje. Volgend seizoen keert de Super Cup waarschijnlijk weer terug naar het Arabische land vanwege een driejarige overeenkomst."], "authors": [], "keywords": ["van", "sociedad", "seizoen", "tussen", "een", "opnieuw", "het", "en", "koeman", "vanwege", "vorig", "finale", "real", "op", "cup", "halve", "stuit", "super", "met"], "pubDate": null, "publicationId": "eaaf7e23-4e36-3c2d-bfe0-80f3507a250a"}