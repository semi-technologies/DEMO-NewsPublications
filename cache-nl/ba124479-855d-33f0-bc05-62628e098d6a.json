{"id": "ba124479-855d-33f0-bc05-62628e098d6a", "title": "\u2018Waarom mag jij die rode M&M\u2019s eigenlijk niet?\u2019, vroeg de blonde kauwend. \u2018Die zijn haram\u2019", "url": "https://volkskrant.nl/columns-opinie/waarom-mag-jij-die-rode-m-m-s-eigenlijk-niet-vroeg-de-blonde-kauwend-die-zijn-haram~b4a8e305/", "summary": "De een was, ondanks zijn 1,90 meter, nog niet uit zijn babyvet gegroeid en droeg zijn blond-roze, pofwangige kindergezicht wat onwennig rond op dat grote lichaam.\nDe ander was klein en tenger, een Noord-Afrikaans ventje met glanzend, donker opgeschoren haar en pientere, zwarte ogen als van een martertje.\n\u2018Welke mocht jij nou ook weer niet, die gele toch?\u2019, vroeg hij aan de donkere.\nEn...\u2018Waar\u00f3m mag jij die rode eigenlijk niet?\u2019, vroeg de blonde kauwend.\nDe donkere aarzelde even en zei toen verlegen: \u2018Die zijn haram.\u2019 \u2018Maar waar\u00f3m dan?\u2019, ging de blonde voort.", "paragraphs": ["Het regende n\u00e9t even niet, op het Museumplein. Uit de supermarkt op de hoek \u00adkwamen twee jongens van een jaar of 13 naar buiten. De een was, ondanks zijn 1,90 meter, nog niet uit zijn babyvet gegroeid en droeg zijn blond-roze, pofwangige kindergezicht wat onwennig rond op dat grote lichaam. De ander was klein en tenger, een Noord-Afrikaans ventje met glanzend, donker opgeschoren haar en pientere, zwarte ogen als van een martertje.", "Het bankje waar ze op wilden gaan zitten, was nat. De grote blonde trok een handdoek uit zijn rugzak: een goedkope, fleurige lap, in betere \u00adtijden door zijn ouders aangeschaft op een \u00adboulevard in Las Palmas en nu in gebruik bij het douchen na de gymles. Met onhandige bewegingen veegde hij wat regenwater van de bank, plofte neer, haalde uit zijn rugzak een grote zak M&M\u2019s tevoorschijn en scheurde die gretig open.", "\u2018Welke mocht jij nou ook weer niet, die gele toch?\u2019, vroeg hij aan de donkere. \u2018Nee, de rode\u2019, antwoordde die. \u2018Alleen de rode mag ik niet.\u2019 De blonde grabbelde een hand vol snoepjes uit de zak, plukte er twee rode uit, stak die in zijn \u00adeigen mond en liet de rest in de opgehouden hand van zijn vriend rollen.", "Het waren M&M\u2019s met pinda\u2019s. Toen ik klein was, heetten die Treets en waren ze allemaal bruin. (De reclameslogan \u2018smelt in de mond, niet in de hand\u2019 was trouwens een leugen.) Die zonder pinda\u2019s hadden w\u00e9l kleuren en heetten Bonitos. Ik was al lang en breed volwassen toen ik me realiseerde dat Treets een verbastering was van treats en dat Bonitos een Spaans woord was en zoiets betekende als lekkertjes. Waarom ze die namen veranderd hebben in M&M\u2019s, weet ik overigens nog steeds niet. En waarom zijn de Drie musketiers verdwenen? En de Lange Jan? En...", "\u2018Waar\u00f3m mag jij die rode eigenlijk niet?\u2019, vroeg de blonde kauwend. De donkere aarzelde even en zei toen verlegen: \u2018Die zijn haram.\u2019 \u2018Maar waar\u00f3m dan?\u2019, ging de blonde voort. \u2018Er zit toch geen varken in?\u2019 Hij vrat de snoepjes met handenvol tegelijk, terwijl zijn vriend ze kalmpjes een voor een verorberde. Hij aarzelde weer, en sprak: \u2018Die rode kleur is van insecten gemaakt. Luizen.\u2019", "De blonde staakte het kauwen. \u2018Gatverdamme. Echt?\u2019, riep hij. De donkere knikte somber. \u2018Dan hoef ik ze ook niet meer\u2019, riep de blonde. Met een vies gezicht begon hij rode snoepjes uit de zak te vissen. De donkere lachte. \u2018Niet weggooien. We geven ze aan Sanne...\u2019, zei hij. Ze lachten nu allebei en stompten elkaar \u00adjoelend tegen de schouder.", "Ze waren ongetwijfeld allebei verliefd op Sanne, maar dat wisten ze zelf nog niet."], "authors": ["Sylvia Witteman"], "keywords": ["van", "kauwend", "die", "uit", "jij", "niet", "een", "en", "rode", "ze", "zijn", "waarom", "vroeg", "hij", "mag", "mms"], "pubDate": "2020-12-07T15:04:17Z", "publicationId": "1a359314-37ee-33a8-8de7-301d3eb2ed28"}