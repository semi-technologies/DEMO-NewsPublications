{"id": "8a357f93-27a3-3592-8012-5aa57d5be00c", "title": "Klassiek concert voor katten om ze rustiger te maken", "url": "https://www.parool.nl/amsterdam/klassiek-concert-voor-katten-om-ze-rustiger-te-maken~b9ba1bf74/", "summary": "Klassieke muziek voor de katten in kattencaf\u00e9 Kopjes.\nBeeld Lin WoldendorpHet concert maakt deel uit van de campagne \u2018The Classic Effect\u2019, die mensen wil wijzen op de positieve effecten van klassieke muziek.\n\u201cJe krijgt er een concentratieboost van en het verhoogt je zelfvertrouwen,\u201d zegt Micha Windgassen, co\u00f6rdinator bij Entr\u00e9e, de jongevriendenclub van het Concertgebouw.\nDecor voor het miniconcert: kattencaf\u00e9 Kopjes in de Marco Polostraat, in normale tijden een gewoon caf\u00e9 waar ook negen asielkatten wonen.\nEven lijkt het of de aanval wordt ingezet, maar op het laatste moment besluit ook dit dier haar mand op te zoeken.", "paragraphs": ["Klassieke muziek voor de katten in kattencaf\u00e9 Kopjes. Beeld Lin Woldendorp", "Het concert maakt deel uit van de campagne \u2018The Classic Effect\u2019, die mensen wil wijzen op de positieve effecten van klassieke muziek. \u201cJe krijgt er een concentratieboost van en het verhoogt je zelfvertrouwen,\u201d zegt Micha Windgassen, co\u00f6rdinator bij Entr\u00e9e, de jongevriendenclub van het Concertgebouw. En, in dit geval niet onbelangrijk: klassieke muziek maak huisdieren rustiger.", "Decor voor het miniconcert: kattencaf\u00e9 Kopjes in de Marco Polostraat, in normale tijden een gewoon caf\u00e9 waar ook negen asielkatten wonen.", "Als de musici Gorokhov inzetten, schieten de oortjes verschrikt omhoog, maar eenmaal aan de muziek gewend, kruipt een aantal katten lekker in hun mandje. Een kleine witte kat blijft gebiologeerd kijken naar de heen en weer bewegende strijkstok van violist Huang. Even lijkt het of de aanval wordt ingezet, maar op het laatste moment besluit ook dit dier haar mand op te zoeken.", "Tegen vuurwerk", "Het oorspronkelijke idee was om tijdens de jaarwisseling huiskamerconcerten te geven bij mensen met huisdieren, zodat het vuurwerkgeknal de dieren dit uiteinde eens niet de stuipen op het lijf zou jagen. \u201cOmdat dat niet kan doorgaan, hebben we een alternatief gezocht,\u201d zegt Windgassen, die met Entr\u00e9e klassieke muziek toegankelijk wil maken voor mensen onder de 35 jaar. En zo kwamen de musici terecht bij het kattencaf\u00e9 in Amsterdam-West.", "\u201cHet is een heel lief en zoet initiatief,\u201d zegt Lenny Popelier, eigenaar van het kattencaf\u00e9. Toch vraagt ze zich af hoe blij de katten ermee zijn. \u201cDe geluiden van die instrumenten zijn intens. Misschien kan de volgende keer iemand harp komen spelen.\u201d"], "authors": ["Bo Broek"], "keywords": ["klassiek", "van", "kattencaf\u00e9", "klassieke", "katten", "zegt", "concert", "het", "op", "muziek", "rustiger", "ze", "een", "om", "te", "en", "maken", "voor"], "pubDate": "2020-12-08T12:52:00+01:00", "publicationId": "a3002aeb-6d5a-3894-adcb-0212effbc567"}