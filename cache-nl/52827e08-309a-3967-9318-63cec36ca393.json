{"id": "52827e08-309a-3967-9318-63cec36ca393", "title": "Politie test blauwe zwaailichten voor agenten op de fiets", "url": "https://nu.nl/binnenland/6100291/politie-test-blauwe-zwaailichten-voor-agenten-op-de-fiets.html", "summary": "De politie is in zes regio's begonnen met het testen van blauwe zwaailichten voor agenten op de fiets.\nElk team krijgt de beschikking over vier fietsen met de opvallende blauwe verlichting, als aanvulling op de normale fietsverlichting.\nSchuermans noemt het verlenen van hulp bij een verkeersongeval of een spoedmelding op een donkere weg als voorbeelden.\nIn tegenstelling tot motorvoertuigen van de hulpverlening hebben de speciale fietsen geen voorrang op andere voertuigen als de blauwe zwaailichten zijn ingeschakeld.\nAls de proef in de zes regio's succesvol verloopt, wordt bekeken of de blauwe verlichting voor agenten te fiets landelijk kan worden ingevoerd.", "paragraphs": ["De politie is in zes regio's begonnen met het testen van blauwe zwaailichten voor agenten op de fiets. De proef duurt vier maanden en loopt bij de teams in de regio's Tilburg, Breda, Amsterdam, Groningen, Zoetermeer en Boxtel.", "Elk team krijgt de beschikking over vier fietsen met de opvallende blauwe verlichting, als aanvulling op de normale fietsverlichting. De politie verwacht dat zij met de beter zichtbare verlichting veiliger en effici\u00ebnter te werk kunnen gaan.", "\"Als politiebikers zijn we niet altijd goed zichtbaar\", zegt Nick Schuermans, initiatiefnemer van de proef. \"Dat is enerzijds onze kracht wanneer we onopvallend in een wijk willen surveilleren, maar aan de andere kant zijn er ook situaties waarin je juist wel wilt opvallen. Optische lichtsignalen kunnen dan bijdragen aan een veiligere werkomgeving.\"", "Schuermans noemt het verlenen van hulp bij een verkeersongeval of een spoedmelding op een donkere weg als voorbeelden. \"De speciale verlichting vergroot ook de herkenbaarheid, want blauw licht wordt direct geassocieerd met hulpverleningsdiensten.\"", "Het ministerie van Infrastructuur en Waterstaat heeft voor de test een ontheffing verleend, omdat fietsen volgens de wet geen optische signalen en knipperende verlichting mogen voeren. In tegenstelling tot motorvoertuigen van de hulpverlening hebben de speciale fietsen geen voorrang op andere voertuigen als de blauwe zwaailichten zijn ingeschakeld.", "Als de proef in de zes regio's succesvol verloopt, wordt bekeken of de blauwe verlichting voor agenten te fiets landelijk kan worden ingevoerd."], "authors": ["Door", "Nu.Nl Anp"], "keywords": ["politie", "van", "zijn", "zwaailichten", "voor", "en", "blauwe", "een", "verlichting", "met", "test", "op", "regios", "agenten", "fiets"], "pubDate": null, "publicationId": "4d7a0f80-7953-388c-9af8-e7a437b5632e"}