{"id": "20bbaf2c-0870-362d-825a-43bf7a35fc70", "title": "Medewerker heeft bezwaar tegen verplichte coronatest bij Eurosonic Noorderslag: 'Verplichting druist in tegen privacy'", "url": "https://www.dvhn.nl/groningen/Bezwaar-tegen-verplichte-coronatest-bij-SPOT-Groningen-en-Eurosonic-Noorderslag-26338075.html", "summary": "De coronatest die SPOT Groningen en Eurosonic Noorderslag (ESNS) verplicht stellen voor crew en artiesten druist in tegen de privacy.\nHij kreeg naar eigen zeggen een mailtje waarin stond dat hij zich verplicht moest laten testen voordat hij De Oosterpoort mocht betreden.\n,,Doe ik dat niet, dan word ik geweigerd om te komen werken.\u2019\u2019Schieten in eigen voetHij zegt dat meerdere medewerkers erover klagen, maar dat niemand er iets tegen durft te ondernemen.\nAls ik niet werk, kan ik ook niet factureren\u2019\u2019, reageert de medewerker.\n\u2018Voor bijvoorbeeld online voorstellingen, livestreams en televisie-uitzendingen.\u2019Sneltest voor \u2018veilige werkplek\u2019Houben noemt de sneltest \u2018een voorwaarde\u2019 voor het realiseren van een \u2018veilige werkplek\u2019.", "paragraphs": ["De coronatest die SPOT Groningen en Eurosonic Noorderslag (ESNS) verplicht stellen voor crew en artiesten druist in tegen de privacy.", "Dat beweert een medewerker die anoniem wil blijven, maar wiens naam bekend is bij de redactie. Hij kreeg naar eigen zeggen een mailtje waarin stond dat hij zich verplicht moest laten testen voordat hij De Oosterpoort mocht betreden. ,,Doe ik dat niet, dan word ik geweigerd om te komen werken.\u2019\u2019", "Schieten in eigen voet", "Hij zegt dat meerdere medewerkers erover klagen, maar dat niemand er iets tegen durft te ondernemen. ,,Als je bezwaar maakt, dan schiet je in je eigen voet.\u2019\u2019", "ESNS, dat volgende week woensdag van start gaat, wordt dit jaar online gehouden. Daarvoor vinden er in De Oosterpoort, Forum Groningen en het Grand Theatre optredens plaats van veertig bands. De organisatie van het internationale showcase festival heeft besloten dat alle medewerkers en artiesten om de twee werkdagen een negatieve coronatest moeten tonen. Deze mag niet ouder zijn dan 48 uur. De testen worden afgenomen bij een teststraat in De Oosterpoort.", "Uitleg via videoboodschap", "Middels een videoboodschap heeft SPOT de medewerkers tekst en uitleg gegeven. Daarin bezweert directeur Nynke Stellingsma dat de maatregel arbeidsrechtelijk geen consequenties heeft. ,,Maar dat heeft het wel. Als ik niet werk, kan ik ook niet factureren\u2019\u2019, reageert de medewerker. Zijn voornaamste bezwaar is dat zo\u2019n test zijn privacy aantast.", "ESNS-directeur Dago Houben vergelijkt ESNS dit jaar met een mediaproductie. Hij verwijst naar een coronaprotocol voor culturele instellingen op rijksoverheid.nl. Gebouwen mogen tot 19 januari geen publiek ontvangen, maar professionele gezelschappen en acteurs kunnen wel optreden, repeteren en opnames maken. \u2018Voor bijvoorbeeld online voorstellingen, livestreams en televisie-uitzendingen.\u2019", "Sneltest voor \u2018veilige werkplek\u2019", "Houben noemt de sneltest \u2018een voorwaarde\u2019 voor het realiseren van een \u2018veilige werkplek\u2019. ,,Net zoals het dragen van mondkapjes en het in acht nemen van anderhalve meter afstand.\u2019\u2019", "In de AGV (Algemene verordening gegevensbescherming) staat beschreven dat organisaties niet zomaar een sneltest mogen afnemen. Dat mag alleen als het door een bedrijfsarts wordt gedaan. Verder mogen organisaties de resultaten van de sneltesten niet opnemen in een bestand.", "\u2018Het is een schemergebied\u2019", "Het is volgens Birgit Toebes, hoogleraar internationaal gezondheidsrecht aan de RUG, onduidelijk of SPOT en ESNS buiten hun boekje gaan. ,,Het is een schemergebied. We weten het pas als iemand naar de rechter stapt met de klacht dat hij zich bijvoorbeeld buitengesloten of gediscrimineerd voelt.\u2019\u2019"], "authors": ["Mannus Van Der Laan"], "keywords": ["ik", "coronatest", "druist", "verplichte", "hij", "privacy", "medewerker", "noorderslag", "verplichting", "van", "en", "een", "tegen", "voor", "heeft", "eurosonic", "het", "maar", "niet", "dat"], "pubDate": null, "publicationId": "bb59becc-5bf6-3c6d-8cdd-d41716890d16"}