{"id": "0eadd74f-9a99-321b-9ab9-a555a3a2137c", "title": "Ten Hag: \u2018We moeten n\u00f3g moediger zijn\u2019", "url": "https://www.parool.nl/sport/ten-hag-we-moeten-nog-moediger-zijn~b621c60d/", "summary": "Trainer Erik ten Hag ziet kansen voor zijn ploeg: \u201cMaar we zullen n\u00f3g moediger moeten zijn dan in de thuiswedstrijd.\u201dIn de Johan Cruijff Arena verloor Ajax met 1-0 van Liverpool.\nTen Hag: \u201cWe cre\u00eberden genoeg kansen, maar we verzuimden die af te ronden.\nMaar met meer lef denk ik dat we ook nog meer kansen hadden kunnen afdwingen.\u201dAjax is met een nagenoeg complete selectie naar Engeland gereisd.\nIn de heenwedstrijd vervulde Blind een speciale rol op het middenveld, waar hij een extra bewaker was van Liverpoolspits Roberto Firmino.\nWel vindt hij dat zijn elftal op dit moment beter is dan de ploeg die vijf weken geleden tegen Liverpool aantrad.", "paragraphs": ["Ajax speelt dinsdagavond de vijfde poulewedstrijd van de Champions League op Anfield tegen regerend Engels kampioen Liverpool. Trainer Erik ten Hag ziet kansen voor zijn ploeg: \u201cMaar we zullen n\u00f3g moediger moeten zijn dan in de thuiswedstrijd.\u201d", "In de Johan Cruijff Arena verloor Ajax met 1-0 van Liverpool. Ten Hag: \u201cWe cre\u00eberden genoeg kansen, maar we verzuimden die af te ronden. Maar met meer lef denk ik dat we ook nog meer kansen hadden kunnen afdwingen.\u201d", "Ajax is met een nagenoeg complete selectie naar Engeland gereisd. Alleen Mohammed Kudus ontbreekt. Na de training maandagavond op Anfield zal blijken of Daley Blind, Noussair Mazraoui en Ryan Gravenberch ook fit genoeg zijn om te spelen.", "In de heenwedstrijd vervulde Blind een speciale rol op het middenveld, waar hij een extra bewaker was van Liverpoolspits Roberto Firmino. Ten Hag wilde niet zeggen of hij die tactische variant opnieuw hanteert. Wel vindt hij dat zijn elftal op dit moment beter is dan de ploeg die vijf weken geleden tegen Liverpool aantrad. \u201cWe zijn gegroeid, beter op elkaar ingespeeld. Maar het is een uitstekende ploeg waartegen we spelen. Liverpool heeft z\u2019n blessures, maar staat nog altijd bovenaan in de Premier League. Dan weet je genoeg.\u201d", "De kansen van Ajax liggen achter de defensie van Liverpool, dat graag op de helft van de tegenstander speelt en Ajax daar ook zoveel mogelijk zal willen houden. Ten Hag: \u201cLiverpool geeft veel pressie, we zullen secuur moeten zijn aan de bal en de ruimtes achter hun laatste lijn moeten vinden.\u201d Het lijkt erop dat de trainer dinsdagavond met twee snelle vleugelaanvallers wil spelen: hij heeft de keuze uit David Neres, Antony of Quincy Promes. Dan is Dusan Tadic vermoedelijk de spits."], "authors": ["Dick Sintenie"], "keywords": ["moeten", "liverpool", "kansen", "van", "moediger", "op", "maar", "met", "zijn", "hij", "een", "hag", "n\u00f3g"], "pubDate": "2020-11-30T20:27:56+01:00", "publicationId": "a3002aeb-6d5a-3894-adcb-0212effbc567"}