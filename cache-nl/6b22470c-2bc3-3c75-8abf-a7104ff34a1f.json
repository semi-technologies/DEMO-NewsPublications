{"id": "6b22470c-2bc3-3c75-8abf-a7104ff34a1f", "title": "Het mag een zware tijd zijn, Albert Verlinde verlaat geen zinkend schip: \u2018Met goed fatsoen kan ik gaan wandelen\u2019", "url": "https://volkskrant.nl/cultuur-media/het-mag-een-zware-tijd-zijn-albert-verlinde-verlaat-geen-zinkend-schip-met-goed-fatsoen-kan-ik-gaan-wandelen~b4195f14a/", "summary": "Het bedrijf is op orde, dus waren het creatieve en het zakelijke deel in mijn functie een beetje uit balans.\nDat hij vervolgens alles zo snel afkapte, komt denk ik omdat hij dat juist nodig had om verder te kunnen.\nWe staan kennelijk allebei nogal anders in het vak: Joop is van de vorm, ik ben meer van het verhaal.\nOp zich zou dat een mooie combinatie kunnen zijn, maar het liep anders.\u2019Albert Verlinde en Joop van den Ende in 2014.\nMaar ik ga daar niet langer over.\u2019U gaat nu wandelen zegt u, maar wat daarna?", "paragraphs": ["Albert Verlinde stopt na bijna zes jaar als directeur van Stage Entertainment Nederland. De programmering voor de komende twee jaar is rond, en nadat hij eerder al 17 jaar een eigen theaterproductiebedrijf had geleid, is het tijd voor iets anders. Wat? Daarover gaat Verlinde binnenkort diep nadenken.", "Nu de hele musicalsector plat ligt, lijkt het toch of u een zinkend schip verlaat.", "\u2018Ik snap die gedachte, maar niets is minder waar. Voor de komende jaren is de programmering rond. Zodra de theaters weer open mogen, en hopelijk is dat in de loop van volgend jaar, brengen we Aladdin, Tina Turner komt terug en als reisproducties staan The Sound of Music en Hij gelooft in mij gepland. Tijdens de coronacrisis heb ik wekelijks de medewerkers toegesproken, mijn nek uitgestoken voor de hele sector en met de minister gepraat. De mensen die al een kaartje hadden gekocht zijn goed behandeld. Het bedrijf is op orde, dus waren het creatieve en het zakelijke deel in mijn functie een beetje uit balans. Met goed fatsoen kan ik nu gaan wandelen.\u2019", "In 2018 stapte Joop van den Ende, die u in 2015 als zijn opvolger had binnengehaald, uit het bedrijf. In deze krant noemde hij de relatie tussen u beiden onlangs \u2018kil\u2019. Wat is er mis gegaan?", "\u2018Voor mij kwam het vertrek van Joop als een verrassing. Dat hij vervolgens alles zo snel afkapte, komt denk ik omdat hij dat juist nodig had om verder te kunnen. Dat hij in de krant onze relatie kil noemde en mij een solist, dat had ik zelf niet kunnen bedenken. Maar wat me echt heeft geraakt, is dat hij zei dat wij hem niet hebben uitgenodigd voor de premi\u00e8re van Tina Turner in Utrecht. Ik heb hem nog gebeld: Joop, als je op die premi\u00e8re iets wilt doen, ga je gang. Die productie was helemaal zijn kindje, en hij was meer dan welkom. Niets meer van gehoord.\u2019", "Dacht u beiden ook anders over de toekomst van het bedrijf?", "\u2018Wat smaak betreft is het tussen Joop en mij wel ge\u00ebscaleerd: zo begreep Joop niet dat ik per se de Bowie-musical Lazarus in een Nederlandse versie wilde produceren. We staan kennelijk allebei nogal anders in het vak: Joop is van de vorm, ik ben meer van het verhaal. Op zich zou dat een mooie combinatie kunnen zijn, maar het liep anders.\u2019", "Albert Verlinde en Joop van den Ende in 2014. Beeld Hollandse Hoogte / Kick Smeets Fotografie", "Van den Ende is nu adviseur bij MediaLane, het bedrijf van zijn dochter Iris. Zou het kunnen dat Stage Entertainment en MediaLane op den duur samengaan, en Iris van den Ende daarvan directeur wordt? Dan blijft het grootste media- en entertainmentbedrijf in de familie?", "\u2018Geen idee, maar waarom niet? Zowel Joop als John de Mol hebben in hun leven wel vaker bedrijven gekocht en verkocht. Maar ik ga daar niet langer over.\u2019", "U gaat nu wandelen zegt u, maar wat daarna? Terug naar de televisie, of misschien wel de politiek in? U bent vorige week gekozen tot VVD-gemeenteraadslid in Vught. Daarna misschien staatssecretaris van Cultuur in het kabinet-Rutte IV?", "\u2018Haha, dat ik lijstduwer voor de VVD in Vught was, is zeker geen gimmick en nu ik met voorkeursstemmen gekozen ben, ga ik de gemeenteraad ook in. En volgend jaar ga ik daadwerkelijk wandelen in Schotland. Ik word dan 60 en neem de tijd goed na te denken over hoe en wat nu verder.\u2019"], "authors": ["Hein Janssen"], "keywords": ["verlinde", "verlaat", "van", "wandelen", "joop", "het", "hij", "met", "zijn", "maar", "ik", "mag", "schip", "tijd", "een", "en", "dat", "zinkend", "zware", "voor"], "pubDate": "2020-11-30T16:16:05+01:00", "publicationId": "1a359314-37ee-33a8-8de7-301d3eb2ed28"}