{"id": "5123f705-9026-361b-bf42-0def640e2fb2", "title": "Mijn kinderen waren opgegroeid tot weldenkende mensen, dacht ik", "url": "https://volkskrant.nl/columns-opinie/mijn-kinderen-waren-opgegroeid-tot-weldenkende-mensen-dacht-ik~b0d03947/", "summary": "Mijn kinderen zijn op een leeftijd dat ze over fundamentele zaken anders denken dan ik.\nEn dan bedoel ik niet bedtijd, fastfood of schermgebruik, want de strijd tegen al die bierkaaitjes heb ik al opgegeven toen ze nog klein waren.\nMijn kinderen groeiden op tot weldenkende mensen, mijn zoons iets rechtser dan ik, mijn dochter wat linkser (was het niet Baudetje die zei dat vrouwen van nature linkser zijn dan mannen?\nHam uit de supermarkten?\u2019 Of...\u2018Ja, ik begrijp wat je bedoelt\u2019, hoorde ik mezelf tot mijn eigen verbazing zeggen.\n\u2018Ik ben het niet met je eens, maar ik respecteer het.\u2019 Hij loerde nog even schuins of ik niet t\u00f3ch weer over Voltaire zou beginnen, maar dat deed ik niet.", "paragraphs": ["Mijn kinderen zijn op een leeftijd dat ze over fundamentele zaken anders denken dan ik. En dan bedoel ik niet bedtijd, fastfood of schermgebruik, want de strijd tegen al die bierkaaitjes heb ik al opgegeven toen ze nog klein waren. Dat kan ik iedereen aanraden, want daardoor is het hier thuis altijd gezellig gebleven, tussen de big macs en playstations, vaak tot diep in de nacht; ik mocht daar gerust zomaar in de huiskamer een boek bij lezen, zolang ik maar niet door Call of Duty heen praatte.", "Mijn kinderen groeiden op tot weldenkende mensen, mijn zoons iets rechtser dan ik, mijn dochter wat linkser (was het niet Baudetje die zei dat vrouwen van nature linkser zijn dan mannen?), maar toch: weldenkende mensen. Dacht ik. Tot mijn oudste zoon onlangs iets raars zei over de vrijheid van meningsuiting. Dat is een van de weinige waarden waarover ik principes koester. (Dat, en nooit margarine eten.)", "\u2018Ik ben helemaal v\u00f3\u00f3r de vrijheid van meningsuiting\u2019, zei mijn zoon. \u2018Maar spotprenten van iemands profeet maken, dat doe je gewoon niet. Dat is pesterij.\u2019 Ik verslikte me in een hapje brie. \u2018Jongen toch!\u2019, riep ik, en wilde reeds op gedragen toon beginnen: \u2018Je ne suis pas d\u2019accord avec ce que vous dites...\u2019 (maar dan in het Nederlands, want mijn Frans is beroerd) toen hij me onderbrak: \u2018Nee, niet w\u00e9\u00e9r Voltaire. De Marokkaanse meisjes in mijn klas zijn echt helemaal overstuur van die spotprenten. Je hebt geen idee hoe belangrijk hun geloof voor ze is. Dat staat voor hen boven alles.\u2019", "Ik hapte naar adem. Wat moest ik zeggen: \u2018Ja, dat is het probleem juist\u2019? Of: \u2018What\u2019s next? Ook maar geen korte rokjes meer dragen? Ham uit de supermarkten?\u2019 Of...", "\u2018Ja, ik begrijp wat je bedoelt\u2019, hoorde ik mezelf tot mijn eigen verbazing zeggen. \u2018Ik ben het niet met je eens, maar ik respecteer het.\u2019 Hij loerde nog even schuins of ik niet t\u00f3ch weer over Voltaire zou beginnen, maar dat deed ik niet. Hij bedoelde het goed, mijn zoon. Voltaire trouwens ook, al gebruikte die meer opium dan strikt noodzakelijk.", "Ik voelde me sereen en nobel. Zie je, ik leerde het wel. Geen ruzie maken, niet schreeuwen, niet dreigen met natte andijvie als avondeten, nee: respect. Respect voor de denkbeelden van een nieuwe generatie, die immers de aarde zal erven.", "\u2018Jij gaat die vaccinatie tegen corona toch ook niet nemen?\u2019, hoorde ik vanochtend mijn jongste zoon tegen zijn broer zeggen. \u2018Tuurlijk niet\u2019, antwoordde die. \u2018Je weet nooit wat erin zit. Het komt de farmaceutische industrie wel h\u00e9\u00e9l goed uit, h\u00e8? En...\u2019", "Wel godverdomme! Niks respect. Natte andijvie kunnen ze krijgen, een grote, roestige pan vol."], "authors": ["Sylvia Witteman"], "keywords": ["tot", "van", "mensen", "het", "maar", "die", "waren", "kinderen", "ik", "opgegroeid", "mijn", "niet", "dat", "je", "een", "weldenkende", "dacht"], "pubDate": "2020-11-25T15:47:40+01:00", "publicationId": "1a359314-37ee-33a8-8de7-301d3eb2ed28"}