{"id": "c3128d8e-0807-35a0-8b27-6e61f72fd2a6", "title": "Mirjam Prins, Independer: \u201chet afgelopen jaar hadden we op het drukste moment 13.500 vergelijkingen in \u00e9\u00e9n uur\u201d", "url": "https://volkskrant.nl/nieuws-achtergrond/mirjam-prins-independer-het-afgelopen-jaar-hadden-we-op-het-drukste-moment-13-500-vergelijkingen-in-een-uur~b5f9d8d2/", "summary": "\u201cIk ben Mirjam Prins en ik werk nu ongeveer twee jaar bij Independer als manager van het team dat verantwoordelijk is voor het domein Gezondheid.\nWe realiseren ons dat het voor velen niet het leukste klusje van het jaar is, maar ons doel is om het zo makkelijk, aangenaam en duidelijk mogelijk te maken!\u201dGaat het goed tot nu toe?\nWanneer je weer terug in Nederland komt wonen, moet je je uiteraard ook weer hier verzekeren.\nVoor de beeldvorming: het afgelopen jaar hadden we op het drukste moment 13.500 vergelijkingen in \u00e9\u00e9n uur.\nDus dat zijn ongeveer 4 vergelijkingen per seconde.\u201dGeen wonder dat het overige personeel deze periode ook bijspringt op de servicedesk!", "paragraphs": ["Mirjam Prins", "Zou je jezelf allereerst kort voor willen stellen?", "\u201cIk ben Mirjam Prins en ik werk nu ongeveer twee jaar bij Independer als manager van het team dat verantwoordelijk is voor het domein Gezondheid. Hiervan is het vergelijken en afsluiten van zorgverzekeringen het belangrijkste onderdeel. Samen zorgen wij ervoor dat we de nummer 1 zorgvergelijkingswebsite van Nederland zijn. D\u00e9 plek waar je de meeste zorgverzekeraars met elkaar kunt vergelijken en waar je uiteindelijk in een handomdraai je zorgverzekering af kunt sluiten. Jaar in, jaar uit doen wij hard ons best om daar beter in te worden. We realiseren ons dat het voor velen niet het leukste klusje van het jaar is, maar ons doel is om het zo makkelijk, aangenaam en duidelijk mogelijk te maken!\u201d", "Gaat het goed tot nu toe?", "\u201cHet is een ontzettende wervelwind en het gaat goed, maar het is altijd erg spannend omdat het bij ons vaak aankomt op de dagen na de kerst en die kan natuurlijk niemand nog voorspellen.\u201d", "Zijn er dit jaar dingen veranderd door corona?", "\u201cDe impact van corona op de premiestijging is dit jaar relatief beperkt gebleven en we zien een vergelijkbaar aantal mensen een zorgvergelijking maken op onze website. Wel zien we een lichte verschuiving in wanneer mensen ermee bezig zijn. Waar het voorgaande jaren relatief drukker was in de avonduren, zien we nu meer bezoekers overdag. In een open kantoortuin ga je natuurlijk niet zo snel je zorgverzekering checken of switchen. Nu zien we dat een veel grotere groep mensen vanuit huis werkt en dit even tussendoor doet. Dat is wel grappig om te zien! Sowieso is het geestig hoe je bij Independer bepaalde trends kunt zien.\u201d", "Vertel!", "\u201cNormaal gesproken kun je gedurende het jaar niet van zorgverzekering wisselen, maar er zijn natuurlijk een aantal uitzonderingen. Toen de coronacrisis uitbrak, kwamen er bijvoorbeeld veel expats weer terug naar Nederland. Als je in het buitenland woont, ben je vaak daar verzekerd voor je ziektekosten. Wanneer je weer terug in Nederland komt wonen, moet je je uiteraard ook weer hier verzekeren. Wij zagen in maart/ april een enorme stijging in bezoekers en afsluiters door die terugkerende expats. In mei zakte dat aantal weer terug naar onder het niveau van vorig jaar. Dus je ziet maar: wat er gebeurt in de maatschappij, zien wij weer terug in wat er op de site gebeurt.\u201d", "Hoe ziet het zorgseizoen eruit?", "\u201cDat gaat eigenlijk van start op Prinsjesdag. Die dag maakt de overheid bekend wat ze denken dat de premie voor het volgende jaar zal gaan worden en wat er allemaal in het basispakket zit. Uiteindelijk is het aan de zorgverzekeraars zelf om hun premies te gaan bepalen. Je kunt dan dus nog niks kiezen of doen, maar het is wel een soort startschot voor ons. Op 12 november worden vervolgens de premies bekendgemaakt door de zorgverzekeraars. Wij zorgen ervoor dat we de volgende dag alle informatie op de site verwerkt hebben en vanaf dat moment kun je bij ons vergelijken en je zorgverzekering voor het jaar daarop afsluiten.\u201d", "Vanaf dan gaan de zeven weken in dat je je zorgverzekering af kunt sluiten dus. Hoe zou je deze periode omschrijven?", "\u201cWe hebben vanaf dat moment inderdaad zeven weken dat mensen kunnen kijken, vergelijken en hun keuze kunnen maken. We zien altijd een piek aan het begin, rondom de premiebekendmaking. Daarna wordt het weer ietsje rustiger, al blijft het wel continu druk op de site. De \u00e9chte piek ligt na kerst. Van alle mensen die bij ons hun zorgverzekering regelen, doet de helft dat pas na de kerstdagen en 16 procent doet dat zelfs pas op 31 december! Voor de beeldvorming: het afgelopen jaar hadden we op het drukste moment 13.500 vergelijkingen in \u00e9\u00e9n uur. Dus dat zijn ongeveer 4 vergelijkingen per seconde.\u201d", "Geen wonder dat het overige personeel deze periode ook bijspringt op de servicedesk! Kun je daar wat meer over vertellen?", "\u201cOngeveer de helft van alle collega\u2019s helpt in het zorgseizoen mee op de (online) servicedesk: van de financi\u00eble administratie tot aan de directie. Sommige collega\u2019s, bijvoorbeeld de jongens op de IT-afdeling, bellen niet mee, die hebben andere belangrijke dingen te doen. We merken dat onze bezoekers steeds minder hulp nodig hebben. Daar doen wij natuurlijk ook hard ons best voor. Vier op de tien contactmomenten die we vorig jaar hadden, hebben we nu niet meer. Dat wil zeggen dat die mensen de antwoorden op hun vragen zelf al op de site hebben kunnen vinden. Dat is fijn, want wij willen het proces zo makkelijk en duidelijk mogelijk maken. Daar werken wij het hele jaar naartoe.\u201d", "Hoe vind je het zelf om mee te draaien op de servicedesk?", "\u201cIk vind het heel leuk en ook heel belangrijk om te doen! Normaal gesproken zie je alle mensen die hun zorgverzekering bij ons afsluiten alleen terug in cijfers en data. Wij doen 3,5 miljoen zorgvergelijkingen per jaar: het is natuurlijk heel cool om aan iets te werken waar zo ontzettend veel gebruik van wordt gemaakt. Maar het is ook erg leuk om op zo\u2019n moment eens de mensen achter dat cijfer te ontmoeten. Het geeft een goed beeld van hoe mensen met dit onderwerp omgaan en je komt erachter wat er allemaal speelt.\u201d", "Wat zijn vragen die regelmatig naar voren komen?", "\u201cAls we merken dat een vraag vaak gesteld wordt, zorgen we ervoor dat het antwoord op deze vraag nog beter terug te vinden is op de site. We zijn continu bezig om dit proces te optimaliseren. Er blijven natuurlijk altijd vragen over die niet zo 1,2,3 terug te vinden zijn. Die komen bijvoorbeeld van personen die helemaal onbekend zijn met het Nederlandse zorgsysteem of van mensen die op de grens van Duitsland of Belgi\u00eb wonen en zich afvragen hoe het dan precies met hun verzekering zit. Of minder leuke vragen omdat mensen veel medicijnen nodig hebben en er niet uitkomen. Het zijn dus vooral de hele persoonlijke of specifieke vragen die we nog regelmatig binnenkrijgen. Dat is ook goed, want we helpen mensen graag om dit klusje zo snel en makkelijk mogelijk te klaren zodat ze lekker van de kerstvakantie kunnen genieten!\u201d", "Heb jij je zorgverzekering voor 2021 al onder de loep gelegd? Kom er via deze link achter welke verzekeraar het beste bij jouw situatie past!"], "authors": [], "keywords": ["\u00e9\u00e9n", "mirjam", "van", "het", "vergelijkingen", "op", "die", "independer", "een", "je", "prins", "dat", "jaar", "en", "te", "uur", "moment"], "pubDate": "2020-12-09T12:10:00+01:00", "publicationId": "1a359314-37ee-33a8-8de7-301d3eb2ed28"}