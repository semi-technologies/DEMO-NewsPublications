{"id": "1c66207b-b19f-3a36-96fb-1fc8811dfab3", "title": "Een vurig pleidooi: Laat de senior amok maken, hij is geen opaatje!", "url": "https://trouw.nl/religie-filosofie/een-vurig-pleidooi-laat-de-senior-amok-maken-hij-is-geen-opaatje~b4f92ff8/", "summary": "De vaststellingSinds de schrijver in 2018 emeritus werd, merkt hij \u2013 tot zijn verbijstering \u2013 dat hij als senior betutteld wordt.\nMaar de schrijver geeft nog steeds lezingen, dus iets van zijn werk stroomt terug naar de maatschappij.\nOf is hij \u2018een nutteloze die zich richt tot andere nuttelozen\u2019?\nZo vraagt de senior zich af waar hij zal wonen, of hij nog zal kunnen lezen en schrijven en of hij nog een sociaal leven zal hebben.\nDe senior moet amok maken om te tonen dat hij niet het \u2018opaatje\u2019 is waarvoor hij wordt versleten.", "paragraphs": ["De schrijver", "Jean Paul Van Bendegem (1953) is wiskundige en filosoof. Hij was hoogleraar logica en wetenschapsfilosofie aan de Vrije Universiteit Brussel en schreef onder meer \u2018Tot in der eindigheid\u2019 (1997) en \u2018Hamlet en entropie\u2019 (2009).", "De vaststelling", "Sinds de schrijver in 2018 emeritus werd, merkt hij \u2013 tot zijn verbijstering \u2013 dat hij als senior betutteld wordt. Het is hoog tijd dat dit verandert. De maatschappij moet anders naar ouderen kijken en ouderen moeten amok maken om dat af te dwingen.", "Uitweidingen", "Omdat ouderen niet meer werken, worden ze beschouwd als economisch \u2018onnuttig\u2019. Maar de schrijver geeft nog steeds lezingen, dus iets van zijn werk stroomt terug naar de maatschappij. Of is hij \u2018een nutteloze die zich richt tot andere nuttelozen\u2019? Want hij bereikt hoofdzakelijk 55-plussers.", "De vraag is of we als maatschappij enkel in termen van \u2018nut\u2019 en \u2018onnut\u2019 moeten denken. Kan wijsheid in geld uitgedrukt worden?", "Problematiek", "Ook ziekte en gezondheid worden meer in economische termen omschreven. Dat is kwalijk. Zo deed corona de vraag rijzen: heeft het zin om ouderen te reanimeren?", "De filosoof stelt vast: \u201cEssenti\u00eble aspecten van het ouder zijn staan ter discussie: gezond zijn, ziek zijn, levensduur, levenskwaliteit, nut en onnut\u201d.", "Het voorstel", "Van Bendegem ziet in de senior iemand die een tweede puberteit meemaakt. Net als de puber ervaart de senior radicale lichamelijke veranderingen en een veranderende mentale toestand. De lichamelijke veranderingen heeft de auteur ook bij zichzelf kunnen vaststellen. Hij slaapt minder, hij heeft minder vaak honger. Ook de seksualiteit van de senior doet aan die van de puber denken: de maatschappij vindt het lastig om erover te spreken.", "Een andere overeenkomst tussen de eerste en de tweede puber is de onzekerheid over de toekomst. Zo vraagt de senior zich af waar hij zal wonen, of hij nog zal kunnen lezen en schrijven en of hij nog een sociaal leven zal hebben. Tot slot zoeken \u2018beide soorten pubers\u2019 graag grenzen op. De senior leeft intens, omdat hij beseft dat het voor sommige ervaringen misschien de laatste keer is. Daarom concludeert Van Bendegem: \u201cHet exces of de overdrijving horen bij de senior\u201d.", "Het pleidooi", "De auteur verzet zich met klem tegen de visie dat het ouder worden een geleidelijk uitdoven is. \u201cAls senior betreed je wel degelijk een nieuwe fase in het leven. Er valt heel wat te herbekijken en beleven, de toekomst komt weer open en alternatieven dienen zich aan, zowel positief als negatief.\u201d", "Als er in de maatschappij zo\u2019n verkeerd beeld heerst van de senior, dan is het hoog tijd dat de senior dit zelf duidelijk maakt. De schrijver pleit voor geronto-puberaal gedrag: een senior die (net als grondlegger Henry David Thoreau) burgerlijk ongehoorzaam is door zich te verzetten tegen de zienswijze in onze maatschappij die de senior zo goed als buitenspel zet.", "Die oproep is niet bedoeld als aardigheidje: de schrijver meent wat hij zegt. De senior moet amok maken om te tonen dat hij niet het \u2018opaatje\u2019 is waarvoor hij wordt versleten.", "Redenen om dit boek te lezen", "Met ontwapenende lichtvoetigheid pakt Van Bendegem het zware thema van de oude dag aan. Zijn protest tegen discriminatie van ouderen is overtuigend, vooral omdat hij nooit zeurderig klinkt, maar altijd humoristisch en optimistisch. Zijn verwijzingen naar boeken als \u2018Corpus delicti\u2019 van Juli Zeh, of naar de stripreeks \u2018Krasse knarren\u2019 (over mei-achtenzestigers die op hun oude dag geen enkele provocatie uit de weg gaan), maken het boek alleen maar interessanter.", "Tevens voedt hij zijn stellingen over de ouderdom met wetenschappelijke en filosofische eruditie die het boek uittilt boven het triviale.", "Redenen om dit boek niet te lezen", "Zoals de schrijver herhaaldelijk zegt: dit boek is een pamflet. Het fulmineert tegen een misstand en roept op tot actie, zonder de argumenten uitputtend uit te werken. Het laatste hoofdstukje over de dood is erg beperkt, met vooral wat sto\u00efcijnse mantra\u2019s en een eigenaardig sluitstuk: een wiskundige formulering van geboorte en dood.", "Lees ook:", "", "Moeten ouderen een stapje terug doen zolang de pandemie duurt, of kun je dat niet van ze vragen?", "Als ouderen de openbare ruimte mijden, hebben jongeren meer ruimte om hun leven te leiden en de economie op gang te houden tijdens de pandemie. Goed idee? Discriminatie, vindt ethicus Frits de Lange. Medisch ethica Heleen Dupuis vindt dat overtrokken. Een dubbelinterview op afstand."], "authors": ["Sofie Messeman"], "keywords": ["laat", "te", "opaatje", "pleidooi", "en", "hij", "dat", "van", "een", "maken", "amok", "het", "senior", "zijn", "vurig", "als", "geen"], "pubDate": "2020-10-21T18:37:00+02:00", "publicationId": "b66cd8e4-4294-3571-bcd7-e490527f1a48"}