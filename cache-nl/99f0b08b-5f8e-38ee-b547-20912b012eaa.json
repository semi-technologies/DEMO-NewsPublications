{"id": "99f0b08b-5f8e-38ee-b547-20912b012eaa", "title": "Rutte geeft fouten in vaccinatiedossier toe", "url": "https://www.parool.nl/nederland/rutte-geeft-fouten-in-vaccinatiedossier-toe~b34b0c21/", "summary": "Minister Hugo de Jonge van Volksgezondheid, Welzijn en Sport.\n\u201cWe hebben eind november gerekend op een bepaalde volgorde van levering,\u201d zegt Rutte in de Tweede Kamer.\n\u201cWij dachten dat een ander vaccin eerder zou komen.\u201d Toen het Pfizer-vaccin eerder klaar bleek, was Nederland daarop niet voorbereid.\n\u201cDus dat betekent dat we er bijna 300.000, namelijk 288.600, beschikbaar hebben deze week.\u201dVertrouwen opgezegdDe Tweede Kamer heeft forse kritiek op het vaccinatiebeleid van het kabinet.\nOok de VVD - de partij van Van Ark - twijfelt over de spoedwet, zo zegt VVD-fractievoorzitter Klaas Dijkhoff.", "paragraphs": ["Minister Hugo de Jonge van Volksgezondheid, Welzijn en Sport. Beeld ANP", "Rutte heeft zichzelf tijdens de feestdagen \u2018zitten verbijten\u2019 over het feit dat Nederland als laatste land in Europa begint met prikken tegen het coronavirus. Nadat minister Hugo de Jonge (Volksgezondheid) daarvoor maandag al het boetekleed aantrok, zegt nu ook de premier dat hij eerder had moeten ingrijpen.", "\u201cWe hebben eind november gerekend op een bepaalde volgorde van levering,\u201d zegt Rutte in de Tweede Kamer. \u201cWij dachten dat een ander vaccin eerder zou komen.\u201d Toen het Pfizer-vaccin eerder klaar bleek, was Nederland daarop niet voorbereid. \u201cDat is precies de wendbaarheid die ontbrak in onze aanpak,\u201d zegt Rutte nu.", "Vanaf dinsdag zijn er 288.600 vaccins van BioNTech/Pfizer in Nederland, zegt premier Mark Rutte. \u201cNu zijn er 164.775 in de vriezer, er komen er vandaag 123.825 bij\u201d, zegt Rutte. \u201cDus dat betekent dat we er bijna 300.000, namelijk 288.600, beschikbaar hebben deze week.\u201d", "Vertrouwen opgezegd", "De Tweede Kamer heeft forse kritiek op het vaccinatiebeleid van het kabinet. In een ingelast coronadebat, dat even na 11.00 uur begon, liggen zowel minister De Jonge (Volksgezondheid) als premier Rutte onder vuur. PVV-leider Wilders heeft het vertrouwen in De Jonge opgezegd. Oppositie- \u00e9n coalitiepartijen zijn boos over de late start van de vaccinatiecampagne in Nederland. \u201cWe hebben kostbare weken verloren, en dat is onacceptabel,\u201d zegt GroenLinks-leider Jesse Klaver.", "Volgens Wilders is Nederland \u2018de dorpsgek van Europa\u2019 door als laatste land te beginnen met inenten. \u201cU bent niet de juiste man op de juiste plek,\u201d zegt Wilders tegen De Jonge. \u201cWij zeggen het vertrouwen in u op.\u201d De PVV spreekt van \u2018totale chaos\u2019 en \u2018een blamage van de hoogste orde\u2019. \u201cDe premier is totaal afwezig geweest,\u201d vindt Wilders.", "\u2018Klaar met smoezen\u2019", "De start van de vaccinatiecampagne is twee dagen vervroegd: van komende vrijdag naar morgen. Ook medewerkers in de acute zorg krijgen nu eerder een prik dan het kabinet vorige week nog meldde. Die koerswijziging werd ingezet na flinke politieke en maatschappelijke druk.", "\u201cHet kabinet heeft hier een ongelooflijke steek laten vallen, door te roepen dat een weekje later ook wel kon,\u201d vindt PvdA-leider Lodewijk Asscher. \u201cWe hebben een vriezer vol vaccins en er waart nu een zeer besmettelijke variant rond. Het is klaar met de smoezen. Eerder beginnen is realistisch, niet symbolisch.\u201d Asscher spreekt over \u2018falen van het kabinet\u2019 dat vaccins nog steeds in de vriezer liggen.", "De Jonge vindt desondanks dat hij \u2018de juiste man op de juiste plek\u2019 is. \u201cHet hoort bij mijn werk, en ook bij de manier waarop ik in het leven sta, om verantwoordelijkheid te willen nemen voor beleid dat gemaakt moet worden,\u201d zegt de minister. \u201cAls je veel verantwoordelijkheid neemt, ben je vatbaar voor veel kritiek. In zo\u2019n crisis is het onvermijdelijk om fouten te maken en daarvan te leren.\u2019\u2019", "De oppositiepartijen richten hun pijlen in het Kamerdebat niet enkel op De Jonge. Ook premier Rutte moet het ontgelden. Hij zou - als aanvoerder van de ministersploeg - niet voldoende ingrijpen bij het zwabberende coronabeleid. \u201cWaarom heeft de premier niet een crisismanager aangesteld om de vaccinatiecampagne te leiden?,\u201d vraagt Asscher zich af.", "Klaver (GroenLinks) twijfelt openlijk aan het functioneren van De Jonge. Hij roept Rutte op een aparte minister aan te stellen voor het testbeleid. Ook oppert Klaver de komst van een speciale regeringscommissaris. \u201cIk wil dat de premier verantwoordelijkheid neemt.\u201d Rutte voelt er echter niet voor om De Jonge minder taken te geven. \u201cDat maakt de zaken alleen maar complexer. Dat is niet verstandig.\u2019\u2019", "Allerlaatste waarschuwing", "Binnen de coalitie - van VVD, CDA, D66 en ChristenUnie - klinkt ook kritiek op het beleid. \u201cDe minister heeft op \u00e9\u00e9n paard gewed, en het bleek het verkeerde paard,\u201d zegt D66-fractievoorzitter Rob Jetten. Toch zal een motie van wantrouwen - die door Wilders wordt ingediend - het waarschijnlijk niet halen. In de wandelgangen wordt gesproken over een \u2018allerlaatste waarschuwing\u2019.", "In het debat - waarvoor de Tweede Kamer het kerstreces onderbreekt - gaat het ook over het kabinetsvoorstel om jongeren niet voor te laten gaan bij een ic-tekort. Het kabinet werkt aan een spoedwet die ziekenhuizen verbiedt om bij acuut beddentekort op basis van leeftijd te bepalen wie nog een plek krijgt op de ic. Loten is eerlijker, vindt minister Tamara van Ark (Medische Zorg). Coalitiepartij D66 is tegen. Volgens D66-fractievoorzitter Jetten moet artsen z\u00e9lf bepalen wie welke zorg krijgt. Ook de VVD - de partij van Van Ark - twijfelt over de spoedwet, zo zegt VVD-fractievoorzitter Klaas Dijkhoff."], "authors": ["Peter Winterman Anp"], "keywords": ["van", "vaccinatiedossier", "jonge", "een", "fouten", "zegt", "geeft", "rutte", "toe", "op", "te", "ook", "het", "niet", "dat"], "pubDate": "2021-01-05T16:19:00Z", "publicationId": "a3002aeb-6d5a-3894-adcb-0212effbc567"}