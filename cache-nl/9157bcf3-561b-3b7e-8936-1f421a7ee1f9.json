{"id": "9157bcf3-561b-3b7e-8936-1f421a7ee1f9", "title": "Hier beginnen, lekker lezen en niet overslaan", "url": "https://trouw.nl/cultuur-media/hier-beginnen-lekker-lezen-en-niet-overslaan~b09f1e6f/", "summary": "Ik merkte toen op dat dit geen volledige zin is, maar een constructie met het hele werkwoord \u2018worden\u2019, een zogeheten infinitiefconstructie.\nDergelijke constructies, zo beweerde ik, hebben vaak een modale betekenis: het gaat dan om wenselijkheid of waarschijnlijkheid, of allebei.\nMet een ontkennend woord \u00aderbij is het vaak een verbod: \u2018Niet inhalen\u2019, \u2018Geen fietsen plaatsen\u2019 of \u2018Fietsers afstappen\u2019.\nDe wenselijkheid wordt uitgesproken vanuit een wetgever, of ander bevoegd gezag, en in die context wordt een wens al gauw een bevel.\nAls je een wederkerend werkwoord gebruikt (\u2018zich ontspannen\u2019, \u2018zich opladen\u2019), dan kun je het bijbehorende wederkerende voornaamwoord vaak weglaten (\u2018Lekker ontspannen\u2019, \u2018Weer opladen in ons vakantiepark\u2019), maar als je het erbij zet, wordt het \u2018jezelf\u2019 en niet \u2018zichzelf\u2019.", "paragraphs": ["Gisteren had ik het over een slogan die luidde \u2018Worden wat je bent\u2019. Ik merkte toen op dat dit geen volledige zin is, maar een constructie met het hele werkwoord \u2018worden\u2019, een zogeheten infinitiefconstructie. Dergelijke constructies, zo beweerde ik, hebben vaak een modale betekenis: het gaat dan om wenselijkheid of waarschijnlijkheid, of allebei. En ze zijn overal, voeg ik daar vandaag aan toe.", "Met een ontkennend woord \u00aderbij is het vaak een verbod: \u2018Niet inhalen\u2019, \u2018Geen fietsen plaatsen\u2019 of \u2018Fietsers afstappen\u2019. Een verbod is een onwenselijkheid gecombineerd met een machtsverhouding. De wenselijkheid wordt uitgesproken vanuit een wetgever, of ander bevoegd gezag, en in die context wordt een wens al gauw een bevel.", "Zonder ontkenning betreft het soms een aanwijzing: als er \u2018duwen\u2019 of \u2018trekken\u2019 op een deur staat is dat een aanwijzing voor wat je moet doen om de deur te openen. \u2018Hier openen\u2019 op een pakketje duidt de plaats aan waar je iets moet doen om het te openen.", "Infinitiefconstructie", "Zo\u2019n infinitiefconstructie gaat ook vaak over mogelijkheid. \u2018Onbeperkt spareribs eten\u2019, \u2018Genieten met het hele gezin\u2019, en \u2018Lekker uitwaaien\u2019 werken als een advertentie, omdat ze de mogelijkheid van iets wenselijks ergens aan koppelen (een locatie, een bestemming).", "De constructie is geen hele zin, dus het lijkt alsof er van alles ontbreekt: er is bijvoorbeeld geen onderwerp. Toch is het bedoelde onderwerp te achterhalen. Als je een wederkerend werkwoord gebruikt (\u2018zich ontspannen\u2019, \u2018zich opladen\u2019), dan kun je het bijbehorende wederkerende voornaamwoord vaak weglaten (\u2018Lekker ontspannen\u2019, \u2018Weer opladen in ons vakantiepark\u2019), maar als je het erbij zet, wordt het \u2018jezelf\u2019 en niet \u2018zichzelf\u2019. Het onderwerp van de infinitiefconstructie is dus een tweede persoon. Het is de aangesprokene die iets moet, mag, kan of graag wil.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["geen", "als", "vaak", "het", "lekker", "ik", "overslaan", "hier", "niet", "een", "lezen", "en", "je", "beginnen", "wordt", "worden"], "pubDate": "2020-12-01T14:06:00+01:00", "publicationId": "b66cd8e4-4294-3571-bcd7-e490527f1a48"}