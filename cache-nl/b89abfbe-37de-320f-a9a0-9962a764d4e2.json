{"id": "b89abfbe-37de-320f-a9a0-9962a764d4e2", "title": "Moeder kijkt kritisch mee bij het maken van de okrasoep", "url": "https://www.parool.nl/ps/moeder-kijkt-kritisch-mee-bij-het-maken-van-de-okrasoep~b3714a29/", "summary": "In huis werd ook plek gevonden voor zijn moeder \u00e9n de moeder van zijn vrouw Mette te Velde.\nDe Nigeriaanse keuken leerde moeder Azuike, een Engelse vrouw met Duits-Oekra\u00efense wortels, van het keukenmeisje van haar buren in Lagos.\nZij vertelde me later dat ze het niet kon geloven: hij klaagde niet, huilde niet.\nMaar ik wist dat hij ons miste.\u201dIdentiteit\u201cIk hoopte dat je vandaag okrasoep zou maken,\u201d zegt Ikenna Azuike tegen mij.\nMet je blote handen pluk je bolletjes van de gestampte yam, waarmee je die krachtige smaken dan naar binnen schept.", "paragraphs": ["Ikenna en moeder Vera wonen in hetzelfde huishouden. Beeld Eva Plevier", "Wacht even,\u201d zegt Ikenna Azuike (41) in zijn hoge, lichte keuken. \u201cIk bel mijn moeder en vraag of ze hierheen komt. Of ze zin heeft om ons te helpen.\u201d", "De presentator, schrijver en \u00adproducent is onlangs verhuisd naar deze oude villa in een dorpshart op een halfuur rijden van de stad. In huis werd ook plek gevonden voor zijn moeder \u00e9n de moeder van zijn vrouw Mette te Velde.", "Azuikes vierpersoonsgezin bewoont de bovenste verdiepingen, zijn schoonmoeder heeft de uitbouw in de tuin, en Vera Azuike (68) betrok de begane grond. Twee keer per week eten ze samen, en de oma\u2019s zijn erg betrokken bij de opvoeding van hun kleinkinderen.", "Bakkeljauw", "Vandaag zal ik Nigeriaanse okrasoep maken. De afgelopen dagen heb ik me zo goed mogelijk in de materie verdiept, maar het opsporen van de juiste ingredi\u00ebnten was lastig. Een aantal vervangingen bleek nodig: in plaats van gedroogde vis heb ik bakkeljauw ontzout, de crayfish werden gedroogde garnalen, en voor de bladgroente ugu nam ik wilde spinazie. Als moeder Azuike zich bij ons voegt, wordt meteen duidelijk dat ze een \u00adprecieze kok is, een die waarde hecht aan de culinaire traditie van het land dat jarenlang haar thuis was.", "Mijn palmolie wordt betast en besnuffeld en doorstaat de kwaliteitscontrole gelukkig glansrijk, maar over mijn yam in poedervorm is ze minder te spreken. \u201cEigenlijk moet je \u00e9cht een hele, verse yamwortel gebruiken,\u201d zegt ze. \u201cMaar we zullen zien hoe dit uitpakt. Ik weet dat het bijna onmogelijk is om alle goede spullen hier te vinden.\u201d", "Keukenmeisje", "Die verse yamwortel kook je helemaal gaar en daarna hoor je hem in zo\u2019n grote stampvijzel tot een compacte pulp te beuken. Daar vorm je dan een glimmen\u00adde bol van, en die serveer je bij de soep. De Nigeriaanse keuken leerde moeder Azuike, een Engelse vrouw met Duits-Oekra\u00efense wortels, van het keukenmeisje van haar buren in Lagos. Het recept voor okrasoep kwam van haar man Bertram. We hakken een kip in stukken en zetten die in ruim water op met de gedroogde garnalen en een gesnipperde ui.", "\u201cOkrasoep is het eerste wat ik bestel als ik in Nigeria ben geland,\u201d zegt Azuike. \u201cZo\u2019n grote kom met kip of geitenvlees erin, gedroogde en gerookte vis, \u00adgarnalen ook wel. En dan met de hand eten, steeds een plukje pounded yam erin dippen. \u00adHeerlijk.\u201d", "Engeland", "\u201cIn de keuken van de zuidelijke staten in de VS zijn veel invloeden uit West-Afrika te \u00advinden,\u201d zeg ik. \u201cDeze okrasoep lijkt me de moeder van de gumbo uit Louisiana, en de pounded yam kun je zien als voorloper van de roux waarmee gumbo wordt gebonden.\u201d", "\u201cPrecies,\u201d bevestigt moeder Azuike. Ze ontmoette haar man in Engeland, waar hij economie studeerde. Met hem verhuisde ze naar Afrika, maar na een achttal jaren in de Nigeriaanse hoofdstad werd besloten dat zoon Ikenna het beste in Engeland naar school kon gaan.", "\u201cIn Lagos was vaak geen elektriciteit en geen stromend water. Goede scholen deden aan quota voor bevolkingsgroepen, en voor Igbo, het volk van Ikenna\u2019s vader, was beperkt ruimte. Je moest geluk of smeergeld hebben. Het was moeilijk, maar mijn man stond erop dat onze zoon naar Engeland zou gaan. Ik bracht hem daar naar mijn moeder, maar moest tijdelijk terug naar Nigeria. Zij vertelde me later dat ze het niet kon geloven: hij klaagde niet, huilde niet. Ze vond het abnormaal dat zo\u2019n jongetje al z\u00f3 zelfredzaam was. Maar ik wist dat hij ons miste.\u201d", "Identiteit", "\u201cIk hoopte dat je vandaag okrasoep zou maken,\u201d zegt Ikenna Azuike tegen mij. \u201cAls ik in het buitenland ben en dit gerecht op een menukaart zie staan, voel ik trots. Die soep is verbonden met mijn jeugd, met veel goede herinneringen, met mijn identiteit. Ik heb de heerlijkheid ervan meermaals verdedigd bij \u00admensen die het slijm dat okra afscheidt walgelijk noemden.\u201d", "\u201cOkrasoep was de eerste soep die hij ooit at,\u201d zegt zijn moeder.", "\u201cIs het ok\u00e9 als ik een deel van de gedroogde garnalen in de palmolie verhit?\u201d vraag ik. Meteen stapt moeder Azuike langs me heen om in de pan te gluren. \u201cHmm,\u201d zegt ze, en trekt een wenkbrauw op. \u201cInteressant. Dat zou ik voor mijn man nooit hebben gedaan.\u201d", "Bertram Ikechukwu Azuike overleed drie jaar geleden, wat ook de aanleiding was voor moeder Azuikes verhuizing naar Nederland. Omdat Ikenna enig kind is, was de keus voor haar vrij makkelijk.", "Onze gehakte okra kan nu in de soep, gevolgd door heel fijn gesneden spinazie. Okrasoep is zo rijkgevuld dat het meer een stoof lijkt, en je eet \u2019m zonder bestek. Met je blote handen pluk je bolletjes van de gestampte yam, waarmee je die krachtige smaken dan naar binnen schept. De slijmerigheid van gekookte okra is voor oningewijden z\u00e9ker even wennen.", "Herinnering", "\u201cDe herinnering die bij deze soep hoort,\u201d zegt Azuike, \u201cis dat mijn vader me voerde in ons appartement in Lagos. Dat hij de yam vormde met zijn vingers, door de okrasoep haalde en in mijn mond stopte. Stevig vlees kauwde hij voordat hij het aan me gaf.\u201d", "De soep gaat in diepe borden, en ik zet mijn grote bal pounded yam in het midden van de tafel. Azuike gaat zitten en lijkt meteen volledig in beslag genomen door zijn bord. Hij pakt een pluk yam en begint te eten van wat hopelijk genoeg lijkt op zijn vaders okrasoep.", "Eindresultaat van nigeriaanse stoofpot die je met handen eet met stukje broodmeel. Beeld Eva Plevier"], "authors": ["Gilles Van Der Loo"], "keywords": ["ik", "van", "maken", "kritisch", "en", "een", "okrasoep", "bij", "met", "ze", "kijkt", "het", "mee", "dat", "moeder", "je"], "pubDate": "2021-01-02T10:00:25Z", "publicationId": "a3002aeb-6d5a-3894-adcb-0212effbc567"}