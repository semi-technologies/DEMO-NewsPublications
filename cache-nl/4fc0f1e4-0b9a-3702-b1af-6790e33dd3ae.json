{"id": "4fc0f1e4-0b9a-3702-b1af-6790e33dd3ae", "title": "Vrije driftbeleving is onderdeel van opvoeden, en daardoor kon ik de bibliotheek niet in", "url": "https://volkskrant.nl/columns-opinie/vrije-driftbeleving-is-onderdeel-van-opvoeden-en-daardoor-kon-ik-de-bibliotheek-niet-in~b6ba35f4/", "summary": "Pal voor de draaideur van de \u00adbi\u00adbliotheek wentelde een vuurrood aangelopen kleuter zich in de vrije driftbeleving.\nKronkelend op zijn rug, krijsend alsof hij levend werd gevild.\nNiemand kon er nog langs, zodat zich een ge\u00ebrgerde file vormde.\nVerderop stond de jonge vader een en al zalvende redelijkheid uit te stralen.\n\u2018Berend, \u00edk ga\u2019, sprak hij zakelijk, alsof het jongetje zou antwoorden: \u2018Prima pap, duik ik nog effe de mediatheek in.\u2019Uit laten razen, niet ingrijpen, ruim baan voor de primaire emoties \u2013 hij had het vast van een \u00adopvoedkundig blog.", "paragraphs": ["Pal voor de draaideur van de \u00adbi\u00adbliotheek wentelde een vuurrood aangelopen kleuter zich in de vrije driftbeleving. Kronkelend op zijn rug, krijsend alsof hij levend werd gevild. Niemand kon er nog langs, zodat zich een ge\u00ebrgerde file vormde. Verderop stond de jonge vader een en al zalvende redelijkheid uit te stralen. \u2018Berend, \u00edk ga\u2019, sprak hij zakelijk, alsof het jongetje zou antwoorden: \u2018Prima pap, duik ik nog effe de mediatheek in.\u2019", "Uit laten razen, niet ingrijpen, ruim baan voor de primaire emoties \u2013 hij had het vast van een \u00adopvoedkundig blog. \u2018D\u00e1hag \u00adBerend\u2019, klonk het nogmaals. \u00adDemonstratief draaide de man zich om. Hij zag niet dat zijn kind gestaag richting draaideur rolde, waarmee zich akelige scenario\u2019s aandienden, met armpjes of erger, en evenmin hoe een student het vent\u00adje achteloos onder de schouders greep en met een sierlijke zwieper op zijn beentjes plantte. Pure verbazing deed het gegil meteen verstommen.", "\u2018Zie je wel\u2019, dacht de vader toen hij omkeek. \u2018Het w\u00e9rkt.\u2019"], "authors": ["Sander Donkers"], "keywords": ["opvoeden", "van", "vrije", "driftbeleving", "het", "vader", "hij", "op", "zijn", "ik", "daardoor", "kon", "niet", "een", "onderdeel", "en", "zich", "voor"], "pubDate": "2020-08-27T22:25:00+02:00", "publicationId": "1a359314-37ee-33a8-8de7-301d3eb2ed28"}