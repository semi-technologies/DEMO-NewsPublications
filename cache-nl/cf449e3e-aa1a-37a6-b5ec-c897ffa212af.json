{"id": "cf449e3e-aa1a-37a6-b5ec-c897ffa212af", "title": "Voorleesorganisatie Tori wil aanbod kinderboeken inclusiever maken", "url": "https://www.parool.nl/ps/voorleesorganisatie-tori-wil-aanbod-kinderboeken-inclusiever-maken~b8c48ffa/", "summary": "Wat we ook willen: boekenkisten met die inclusieve, diverse boeken \u2013 want ze zijn er wel \u2013 doneren aan openbare instanties.\nWe richten ons op kinderen tussen de 3 en 8 jaar oud.\u201dEr wordt ook steeds minder gelezen.\n\u201cOnze voorlezers proberen de kinderen te enthousiasmeren.\nKinderen zien misschien iemand die op ze lijkt, die ze tof vinden en van wie ze zien: die houdt van lezen.\nOver hoe je verdriet met kinderen bespreekt.", "paragraphs": ["Wat is er mis met het kinderboekenlandschap?", "\u201cVoor veel kinderen is er weinig herkenning. Veel boeken hebben vaak witte, heteroseksuele hoofdpersonages. Dat beeld klopt niet, helemaal in Amsterdam staat het haaks op de omgeving waarin kinderen opgroeien.\u201d", "Wat zijn jullie van plan?", "\u201cWe hebben een voorleesprogramma ontwikkeld. Dus we geven niet alleen boeken af bij organisaties, maar lezen voor en praten er daarna met de kinderen over en geven workshops. Vrijwilligers met verschillende culturele achtergronden helpen ons daarbij. Alleen: dat alles kost wel geld.\u201d", "Jullie hebben 20.000 euro nodig.", "\u201cJa, daarmee kunnen we een half jaar lang 785 kinderen kosteloos bereiken met onze voorleesprogramma\u2019s. En officieel een stichting worden. Wat we ook willen: boekenkisten met die inclusieve, diverse boeken \u2013 want ze zijn er wel \u2013 doneren aan openbare instanties. We richten ons op kinderen tussen de 3 en 8 jaar oud.\u201d", "Er wordt ook steeds minder gelezen.", "\u201cOnze voorlezers proberen de kinderen te enthousiasmeren. Kinderen zien misschien iemand die op ze lijkt, die ze tof vinden en van wie ze zien: die houdt van lezen. We hopen dat ze dan overwegen zelf ook eens een boek te pakken.\u201d", "Wat zijn leuke, inclusieve kinderboeken?", "\u201cAls verdriet op bezoek komt van Eva Eland, bijvoorbeeld. Over hoe je verdriet met kinderen bespreekt. En Julian is een zeemeermin van Jessica Love.\u201d", "Hoe kunnen mensen bijdragen?", "\u201cDoor te doneren aan onze crowdfunding op Voor De Kunst, te vinden via onze Instagram: @stories.tories.\u201d"], "authors": ["Tom Grosfeld"], "keywords": ["kinderboeken", "kinderen", "maken", "van", "aanbod", "er", "en", "met", "ze", "een", "op", "te", "wil", "tori", "voorleesorganisatie", "die", "inclusiever"], "pubDate": "2021-01-11T08:33:44Z", "publicationId": "a3002aeb-6d5a-3894-adcb-0212effbc567"}