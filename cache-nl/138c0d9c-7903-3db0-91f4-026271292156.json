{"id": "138c0d9c-7903-3db0-91f4-026271292156", "title": "Arm geboren en toch opklimmen: Nederland was ooit kansenkampioen, maar ongelijkheid is gegroeid", "url": "https://volkskrant.nl/nieuws-achtergrond/arm-geboren-en-toch-opklimmen-nederland-was-ooit-kansenkampioen-maar-ongelijkheid-is-gegroeid~bdbe7123/", "summary": "Een groot deel van de 20ste eeuw was het vanzelfsprekend: kinderen zouden het materieel beter krijgen dan hun ouders.\nJongeren in de jaren \u201960 en \u201970 kregen veel meer onderwijskansen dan hun ouders, en daarmee verdienkansen.\nEn gaat een telg uit een rijke familie automatisch zelf ook weer veel verdienen, of is sociale daling ook nog mogelijk?\n\u2018Zeker, in Nederland is het nog steeds goed mogelijk om van een dubbeltje een kwartje te worden.\nNederland doet het wat dit betreft echter nog steeds relatief goed: in de Verenigde Staten, maar ook in Belgi\u00eb en Duitsland, is de kans op een dergelijke sociale stijging veel kleiner.", "paragraphs": ["Opvallend in die lijst is het Verenigd Koninkrijk: ondanks de diepgewortelde klassenmaatschappij is de kans voor kinderen uit het armste kwart om op te klimmen naar het rijkste kwart nog altijd hoger dan in het egalitair lijkende Nederland. Beeld Joost van den Broek", "Was Nederland jarenlang het beste land voor wie arm geboren was en ambitie had, sinds de crisis van 2008 brokkelt de sociale ladder af, sneller dan in omringende landen. Dat stelt Anne Gielen, hoogleraar economie aan de Erasmus Universiteit Rotterdam, in een recent onderzoek. \u2018We zien de daling inzetten vanaf 2010, het jaar dat de effecten van de financi\u00eble crisis van 2008 echt voelbaar werden.\u2019", "Ondanks de zware crisis was dit geen onvermijdelijk gevolg, meent zij. \u2018Landen als Finland en Noorwegen waren wel in staat de mobiliteit op peil te houden.\u2019 Wel waren die twee Scandinavische landen een uitzondering: in de meeste landen met een hoogontwikkelde economie neemt de opwaartse mobiliteit sinds de crisis af.", "Deels wordt de samenleving hier ingehaald door haar eigen succes, meent Dani\u00ebl van Vuuren, hoogleraar economie aan de Universiteit Tilburg. Een groot deel van de 20ste eeuw was het vanzelfsprekend: kinderen zouden het materieel beter krijgen dan hun ouders. Bijna vier op de vijf kinderen had op dertigjarige leeftijd een hoger inkomen dan hun ouders hadden, toen die zelf dertig waren.", "Van Vuuren: \u2018Nu onze economie al decennia lang goed ontwikkeld is, wordt het steeds moeilijker voor de volgende generatie kinderen om hun ouders voorbij te streven.\u2019", "Ook het onderwijs speelt hierin een rol, vermoedt hij. Jongeren in de jaren \u201960 en \u201970 kregen veel meer onderwijskansen dan hun ouders, en daarmee verdienkansen. Voor de nieuwe generatie geldt dat niet: haar ouders zijn al relatief hoog opgeleid, die haal je niet zomaar in.", "In veel opkomende economie\u00ebn, zoals landen in het voormalige Oostblok en in Zuidoost-Azi\u00eb, is dit nog wel mogelijk: daar schopt de nieuwe generatie het een stuk verder dan haar ouders.", "Middenklasse", "Het gaat er echter niet alleen om of kinderen gemiddeld meer gaan verdienen dan hun ouders. Een mogelijk nog belangrijker vraag voor de samenleving is of kinderen sociaal kunnen klimmen: kan een arm kind het schoppen tot de middenklasse of hoger? En gaat een telg uit een rijke familie automatisch zelf ook weer veel verdienen, of is sociale daling ook nog mogelijk?", "\u2018Op dat gebied zien we helaas niet zo\u2019n mooie ontwikkeling,\u2019 stelt Van Vuuren. \u2018Zeker, in Nederland is het nog steeds goed mogelijk om van een dubbeltje een kwartje te worden. Maar we zien wel een terugval in de mogelijkheden daartoe.\u2019 Uit gegevens van de Oeso blijkt dat steeds minder kinderen uit gezinnen in het armste kwart van de bevolking weten op te klimmen naar het rijkste kwart.", "Nederland doet het wat dit betreft echter nog steeds relatief goed: in de Verenigde Staten, maar ook in Belgi\u00eb en Duitsland, is de kans op een dergelijke sociale stijging veel kleiner.", "Opvallend in die lijst is het Verenigd Koninkrijk: ondanks de diepgewortelde klassenmaatschappij in dat land is de kans voor kinderen uit het armste kwart om op te klimmen naar het rijkste kwart nog altijd hoger dan in het egalitair lijkende Nederland."], "authors": ["Joris Tieleman"], "keywords": ["van", "toch", "nog", "dan", "opklimmen", "nederland", "een", "en", "kinderen", "maar", "te", "ooit", "kansenkampioen", "op", "voor", "geboren", "ongelijkheid", "het", "gegroeid"], "pubDate": "2020-10-14T20:22:00Z", "publicationId": "1a359314-37ee-33a8-8de7-301d3eb2ed28"}