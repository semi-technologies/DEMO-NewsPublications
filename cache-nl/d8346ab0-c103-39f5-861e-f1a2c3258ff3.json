{"id": "d8346ab0-c103-39f5-861e-f1a2c3258ff3", "title": "Verlaging miljoenen pensioenen vrijwel zeker van de baan", "url": "https://volkskrant.nl/nieuws-achtergrond/verlaging-miljoenen-pensioenen-vrijwel-zeker-van-de-baan~b34916d5/", "summary": "Het gaat om de uitwerking van het Pensioenakkoord dat zij eerder sloten over een nieuw pensioensysteem.\nHet conceptwetsvoorstel bevat daarom soepele overgangsregels voor pensioenfondsen die willen overstappen naar het nieuwe pensioen.\nBeeld Bart Maat / ANPZo hopen alle betrokken partijen het draagvlak voor het nieuwe stelsel overeind te houden tijdens de geleidelijke invoering.\nUit het wetsvoorstel blijkt ook dat de gewone pensioenpremie maximaal 30 procent mag zijn van het salaris waarover pensioen wordt opgebouwd.\nDaarbij wordt gerekend met 1,5 procent rendement waarbij na 42 jaar werken, van 25 jaar tot 67 jaar, het pensioen kan uitkomen op 80 procent van het gemiddeld verdiende loon.", "paragraphs": ["Met verkiezingen in zicht wil geen partij de verlaging van de pensioenen in de schoenen geschoven krijgen. Beeld Marcel van den Bergh / de Volkskrant", "Dit blijkt uit het conceptwetsvoorstel voor de nieuwe Pensioenwet, waar minister Koolmees van Sociale Zaken, de vakbeweging en de werkgevers deze week over willen besluiten.", "Het gaat om de uitwerking van het Pensioenakkoord dat zij eerder sloten over een nieuw pensioensysteem. In dat nieuwe stelsel geldt een soepeler regime voor de financi\u00eble positie van de fondsen, maar het gaat pas over enkele jaren in. Daardoor dreigt in 2022 voor ruim tien miljoen mensen alsnog een pensioenverlaging met gemiddeld 10 procent als de huidige strenge regels worden toepast. De pensioenfondsen halen weliswaar mooie rendementen maar hebben veel last van de lage rente waarmee zij hun vermogenspositie moeten berekenen.", "Het kabinet voelt er echter weinig voor in de aanloop naar de verkiezingen op 17 maart 2021 de dreigende pensioenverlagingen voor zijn rekening te nemen. Dat geldt ook voor de vakbeweging en voor GroenLinks en de PvdA, oppositiepartijen die het pensioenakkoord steunen en het in de Eerste Kamer aan een meerderheid kunnen helpen.", "Het conceptwetsvoorstel bevat daarom soepele overgangsregels voor pensioenfondsen die willen overstappen naar het nieuwe pensioen. Heeft een pensioenfonds een dekkingsgraad van 105 procent of hoger dan mogen de pensioen al verhoogd worden. Nu ligt die grens nog op 110 procent.", "Is de dekkingsgraad minimaal 95 procent dan hoeven de pensioenen niet verlaagd. Is de dekkingsgraad maar 90 procent dan moet een \u2018overbruggingsplan\u2019 worden opgesteld waarin het pensioenfonds aangeeft hoe het de 95 procent \u2018op het moment van invaren\u2019 in het nieuwe systeem alsnog denkt te bereiken.", "Korting uitsmeren", "Is de dekkingsgraad minder dan 90 procent, dan \u2018neemt het fonds binnen zes maanden maatregelen\u2019. Dat komt erop neer dat de pensioenen worden verlaagd zodat de dekkingsgraad weer 90 procent wordt. \u2018De onvoorwaardelijke korting naar 90 procent\u2019 mag worden uitgesmeerd over de jaren tot de overstap naar het nieuwe systeem. Op dit moment zitten vrijwel alle grote pensioenfondsen net boven de grens van 90 procent.", "\u2018De 90 procent dekkingsgraad\u2019, zo staat in het conceptwetsvoorstel, \u2018is een ultieme grens waarvan de regering het niet wenselijk vindt dat pensioenfondsen daaronder zakken met het oog op de continu\u00efteit van het pensioenstelsel en de belofte van het nieuwe stelsel dat minimaal 90 procent van je premie naar je eigen pensioen gaat'.", "Minister Wouter Koolmees van Sociale Zaken en Werkgelegenheid zondag bij het Catshuis. Beeld Bart Maat / ANP", "Zo hopen alle betrokken partijen het draagvlak voor het nieuwe stelsel overeind te houden tijdens de geleidelijke invoering. Pensioenfondsen kunnen overstappen zodra de wet van kracht is. Het kabinet en de sociale partners hopen dat dit in 2022 al kan. Maar pensioenfondsen krijgen, als ze willen overstappen, tot 2026 de tijd.", "Het toekomstige stelsel verschilt op \u00e9\u00e9n fundamenteel punt van het huidige: nu geldt de pensioenhoogte nog als een belofte. Daarom gelden er strenge regels voor het vermogen dat pensioenfondsen in kas moeten hebben. In het nieuwe systeem zijn de ingelegde premie en de behaalde beleggingsresultaten bepalend voor de pensioenhoogte.", "De rente speelt daarbij geen allesbepalende rol meer. De uiteindelijke hoogte van het pensioen wordt daardoor flexibeler en onzekerder. De fondsen kunnen straks eerder overgaan tot pensioenverlaging als ze financi\u00eble tegenvallers hebben maar ook eerder verhogen als het meezit.", "Jongere werknemers", "In het nieuwe systeem krijgen alle \u2018deelnemers\u2019 aan een pensioenfonds een eigen pensioenrekening waar de premie op wordt gestort. Nu subsidi\u00ebren jongere werknemers indirect de pensioenopbouw van oudere collega\u2019s. Dat vervalt als ieder voor zichzelf spaart. Oudere werknemers worden voor het wegvallen van de subsidie gecompenseerd met extra premie die iedereen betaalt. Die mag tien jaar lang 3 procent zijn van het salaris waarover pensioen wordt opgebouwd.", "Uit het wetsvoorstel blijkt ook dat de gewone pensioenpremie maximaal 30 procent mag zijn van het salaris waarover pensioen wordt opgebouwd. Daarbij wordt gerekend met 1,5 procent rendement waarbij na 42 jaar werken, van 25 jaar tot 67 jaar, het pensioen kan uitkomen op 80 procent van het gemiddeld verdiende loon.", "De toezichthouder, de Nederlandsche Bank, houdt in het oog dat door hoge beleggingswinsten niet teveel pensioen wordt opgebouwd. \u2018Het risico dat dan de pensioenopbouw te ruim zou kunnen worden met als consequentie ongewenste gevolgen voor de arbeidsparticipatie en de overheidsfinanci\u00ebn is dan te groot.\u2019"], "authors": ["Gijs Herdersche\u00ea"], "keywords": ["zeker", "procent", "van", "pensioen", "pensioenen", "het", "op", "nieuwe", "verlaging", "vrijwel", "baan", "een", "dat", "en", "miljoenen", "voor"], "pubDate": "2020-12-08T05:00:05+01:00", "publicationId": "1a359314-37ee-33a8-8de7-301d3eb2ed28"}