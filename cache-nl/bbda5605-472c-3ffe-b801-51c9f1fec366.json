{"id": "bbda5605-472c-3ffe-b801-51c9f1fec366", "title": "Akwasi pakt laptops af van NPO Radio 1-journalist na vraag over Dam-speech", "url": "https://nu.nl/media/6100943/akwasi-pakt-laptops-af-van-npo-radio-1-journalist-na-vraag-over-dam-speech.html", "summary": "Dit vertelt de redactie van het programma vrijdag op de website van Radio 1 nadat het interview toch was uitgezonden.\nIn het EO-radioprogramma, dat op 28 december werd opgenomen, werd teruggeblikt op het afgelopen jaar.\n\"Om op die manier de laptops weer terug te krijgen, in de wetenschap dat er op een ander apparaat een backup staat.\"\n'Lang getwijfeld over uitzenden van het interview'Eindredacteur Jan Pieter Kos zegt dat er lang getwijfeld is over of het interview uitgezonden zou worden.\nJournalistenvakbond NVJ laat weten dat Radio 1 in zijn recht staat met het uitzenden van het fragment.", "paragraphs": ["Akwasi is eind december boos weggelopen tijdens een interview met het Radio 1-programma Dit is de Dag. De rapper pakte ook laptops af van de crew en dwong EO-presentator Hans van der Steeg om opnames met hem te verwijderen. Dit vertelt de redactie van het programma vrijdag op de website van Radio 1 nadat het interview toch was uitgezonden.", "In het EO-radioprogramma, dat op 28 december werd opgenomen, werd teruggeblikt op het afgelopen jaar. De rapper werd uitgenodigd om te spreken over het Black Lives Matter-protest van 1 juni op de Dam, waarbij hij een toespraak hield.", "Akwasi zegde toe mee te werken. Er werd wel een afspraak gemaakt om niet te lang over de veelbesproken uitspraken van de rapper te praten, die hij deed tijdens de demonstratie.", "Tijdens zijn speech op de Dam zei Akwasi Zwarte Piet in het gezicht te willen trappen als hij er in november een zou zien. Dit werd door het OM als \"opruiend\" en daarmee strafbaar gezien. De rapper werd echter niet vervolgd omdat hij afstand deed van zijn woorden.", "Na enkele vragen over de speech vroeg Akwasi aan Van der Steeg of \"dit de kant is die hij op wil gaan\". Hierna eiste hij dat de opnames verwijderd zouden worden. Tegen de presentator zei de rapper dat hij \"anders een probleem heeft\".", "'Hij trok alle stekkers eruit'", "Akwasi zou daarop alle stekkers uit de laptop van de technicus hebben getrokken en met de laptop zijn weggelopen, schrijft de redactie van het programma. De opname stopte daardoor. Van der Steeg liep er naar eigen zeggen direct achteraan. \"Akwasi gaf aan dat hij even moest afkoelen.\"", "Kort daarna belde de PR-man van de rapper naar de presentator. Hij wilde het probleem oplossen. Van der Steeg vond dit goed en zei: \"laat hem terugkomen, we stoppen over de Dam en we maken het gesprek af\". Toen Akwasi terugkwam legde hij volgens de redactie twee opties op tafel: \"Of je wist het gesprek van je laptop waar ik bij ben, of ik formatteer allebei de laptops.\"", "Onder druk van de rapper heeft Van der Steeg uiteindelijk de opname gewist, stelt hij. \"Om op die manier de laptops weer terug te krijgen, in de wetenschap dat er op een ander apparaat een backup staat.\"", "'Lang getwijfeld over uitzenden van het interview'", "Eindredacteur Jan Pieter Kos zegt dat er lang getwijfeld is over of het interview uitgezonden zou worden. \"Er zitten veel kanten aan deze zaak waardoor we niet over \u00e9\u00e9n nacht ijs zijn gegaan. Maar het feit dat een publiek figuur onze journalisten onder druk heeft gezet door spullen mee te nemen en vervolgens te dwingen om materiaal te verwijderen, is voor ons de kernreden geweest om toch uit te zenden.\"", "De zender zegt veel contact te hebben gehad met het team van Akwasi om hem de kans te geven het interview alsnog af te maken en hem hierbij de kans geven om uit te leggen wat er gebeurd is. Hier wilde de rapper geen gebruik van maken. Wel heeft hij zijn excuses aangeboden.", "Een woordvoerder van de EO laat weten dat de zender geen aangifte zal doen. \"Wat ons betreft is de zaak met het publiceren van ons verhaal nu afgerond. We wilden de journalistieke weg bewandelen.\" Journalistenvakbond NVJ laat weten dat Radio 1 in zijn recht staat met het uitzenden van het fragment.", "NU.nl heeft het management van Akwasi benaderd voor een reactie."], "authors": ["Door"], "keywords": ["om", "pakt", "rapper", "af", "npo", "er", "1journalist", "akwasi", "te", "dat", "van", "een", "laptops", "radio", "op", "het", "hij", "damspeech", "vraag"], "pubDate": null, "publicationId": "4d7a0f80-7953-388c-9af8-e7a437b5632e"}