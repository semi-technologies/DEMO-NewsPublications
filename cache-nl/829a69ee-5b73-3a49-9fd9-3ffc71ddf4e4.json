{"id": "829a69ee-5b73-3a49-9fd9-3ffc71ddf4e4", "title": "\u2018Doe een theelepel waspoeder in de stofzuigerzak\u2019", "url": "https://volkskrant.nl/mensen/doe-een-theelepel-waspoeder-in-de-stofzuigerzak~b72c5e59/", "summary": "Opdat we leren van andermans ervaringen: elke week een levensveranderend inzichtje van een bekendere Nederlander.\nMilouska Meulens (47): \u2018Ik weet niet of ik altijd een gevoelige neus heb gehad, maar ik ben erg gericht op geurtjes in huis.\nJe keuken kan er nog zo goed uitzien, als je goed ruikt merk je toch dat je bijvoorbeeld even je gootsteen moet schoonmaken.\n\u2018Een makkelijke manier om je huis ook lekker te laten ruiken, is door wat waspoeder of een wolkje parfum in je stofzuigerzak te spuiten.\n\u2018Vooral als je huisdieren hebt is het heel fijn om een ander geurtje te ruiken als je een kamer binnenloopt.", "paragraphs": ["Opdat we leren van andermans ervaringen: elke week een levensveranderend inzichtje van een bekendere Nederlander. Deze week tv-presentator Milouska Meulens.", "Milouska Meulens (47): \u2018Ik weet niet of ik altijd een gevoelige neus heb gehad, maar ik ben erg gericht op geurtjes in huis. Je keuken kan er nog zo goed uitzien, als je goed ruikt merk je toch dat je bijvoorbeeld even je gootsteen moet schoonmaken. Of de koelkast. Tijdens mijn eerste zwangerschap merkte ik dat mijn reuk sterk ontwikkelde. Als ik bij vrienden ging eten en daar de keuken inliep, rook ik meteen of de vaatdoek er al twee dagen lag te rotten.", "\u2018Een makkelijke manier om je huis ook lekker te laten ruiken, is door wat waspoeder of een wolkje parfum in je stofzuigerzak te spuiten. Een simpele tip, maar wel een effectieve. Als je je huis hebt schoongemaakt voorkom je meteen dat het alsnog muffig gaat ruiken. Ik deed het ook al in m\u2019n studententijd, maar oorspronkelijk heb ik het van huis uit meegekregen. Mijn moeder deed het altijd al. Vroeger, met de oude soort stofzuigers, kon de zak namelijk nogal gaan stinken. Dan moest je hem al heel vroeg verschonen, wat zonde is, want hij was nog lang niet vol. Maar een spuitje van je favoriete eau de cologne doet al wonderen. Tegenwoordig hebben veel mensen stofzuigers zonder zakken, of van die stofzuigrobots. Bij die apparaten kan je het gewoon op het filter spuiten.", "\u2018Vooral als je huisdieren hebt is het heel fijn om een ander geurtje te ruiken als je een kamer binnenloopt. Hoezeer je ook je best doet, als je katten hebt blijft het toch altijd muffig ruiken. Hondenhaar ruik je al helemaal goed. M\u2019n reukzin is overigens niet zo scherp als dat-ie was tijdens mijn zwangerschap, maar ik ben wel er wel altijd alert op gebleven. Het is dus toch een mooi, bestendig cadeau geweest van moeder natuur.\u2019"], "authors": ["Pieta Verhoeven"], "keywords": ["ik", "van", "al", "waspoeder", "theelepel", "ruiken", "een", "te", "het", "stofzuigerzak", "maar", "als", "doe", "je"], "pubDate": "2020-12-17T14:00:32Z", "publicationId": "1a359314-37ee-33a8-8de7-301d3eb2ed28"}