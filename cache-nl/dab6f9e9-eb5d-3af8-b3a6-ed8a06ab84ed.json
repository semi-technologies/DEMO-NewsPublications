{"id": "dab6f9e9-eb5d-3af8-b3a6-ed8a06ab84ed", "title": "Paul Moerman, oudste veteraan uit de Tweede Wereldoorlog, had niets met het leger", "url": "https://www.parool.nl/nederland/paul-moerman-oudste-veteraan-uit-de-tweede-wereldoorlog-had-niets-met-het-leger~b8712d7e/", "summary": "Militaire ambities had hij niet, vertelde hij in 2017 nog in een van zijn laatste interviews aan de Defensiekrant.\nDan trekken de gebeurtenissen als een horrorfilm aan me voorbij.\u201d Tijdens offici\u00eble gelegenheden droeg Moerman altijd een lijstje met de namen van zijn gevallen kameraden.\nHij kon niet alleen granaten gooien, maar ook goed met scherp schieten en was de beste van zijn sectie.\nMoerman won er eens sigaretten mee, hoewel hij niet rookte.\nMisschien was dit een van de redenen was waarom hij zo oud kon worden, giste hij in de Defensiekrant.", "paragraphs": ["De oudste veteraan van Nederland overleed zondag. Beeld Ren\u00e9 Verleg/MinDef", "De nestor van de grenadiers moest als 19-jarige in 1936 in dienst. Militaire ambities had hij niet, vertelde hij in 2017 nog in een van zijn laatste interviews aan de Defensiekrant. \u201cDat gebrul van die onderofficieren. Ik vond het niets.\u201d", "Niet dat hij oorlog veroordeelt. Vrede is een wankele muur die moet worden ondersteund. Er moet dus wel een leger zijn, vindt hij. \u201cMaar ik was een ondeugende militair. Ik miste weleens een app\u00e8l. Dan moest ik bij de kapitein komen die niets geloofde van mijn smoesjes.\u201d", "Ypenburg", "Moerman was meer een zakenman. Zijn hele werkzame leven na de oorlog was hij makelaar en taxateur. Maar die meidagen in 1940 zou hij nooit vergeten. Zijn bataljon kreeg op 10 mei de opdracht op het vliegveld Ypenburg op de Duitsers te heroveren, vertelde hij aan de Defensiekrant.", "\u201cIk herinner het me nog precies: de dag der verschrikking. We werden in vrachtwagens afgezet op de Hoornbrug in Rijswijk. Op onze buik kropen we tussen de brandende gebouwen door. De granaten van onze artillerie gierden over onze hoofden. Jongens raakten in paniek. En collega begon te gillen, werd psychotisch. Ik wist mijn kalmte te waren. Ik zie het als een zegen dat ik mijn hoofd erbij heb kunnen houden.\u201d", "Geen schrammetje", "De luitenant die hen op het hart drukte om tot het uiterste te gaan, overleefde de operatie niet. Net als nog eens 97 Nederlandse kameraden, waaronder 12 uit de compagnie van Moerman. De grenadier had wonder boven wonder geen schrammetje. \u201cIk droom nog weleens over die dag. Dan trekken de gebeurtenissen als een horrorfilm aan me voorbij.\u201d Tijdens offici\u00eble gelegenheden droeg Moerman altijd een lijstje met de namen van zijn gevallen kameraden.", "Hoewel Moerman niets had met het leger, was hij zeker geen onverdienstelijke militair. Hij kon niet alleen granaten gooien, maar ook goed met scherp schieten en was de beste van zijn sectie. Moerman won er eens sigaretten mee, hoewel hij niet rookte. Ook dronk hij geen druppel alcohol. Misschien was dit een van de redenen was waarom hij zo oud kon worden, giste hij in de Defensiekrant. \u201cIk heb het leven niet verknoeid.\u201d"], "authors": ["Raymond Boere"], "keywords": ["van", "tweede", "het", "veteraan", "hij", "met", "zijn", "op", "ik", "oudste", "die", "niets", "wereldoorlog", "een", "niet", "te", "uit", "paul", "leger", "moerman"], "pubDate": "2020-12-06T22:22:40+01:00", "publicationId": "a3002aeb-6d5a-3894-adcb-0212effbc567"}