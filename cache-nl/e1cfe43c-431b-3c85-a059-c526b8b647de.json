{"id": "e1cfe43c-431b-3c85-a059-c526b8b647de", "title": "AZ ontslaat trainer Slot omdat hij met Feyenoord in gesprek is over contract", "url": "https://volkskrant.nl/sport/az-ontslaat-trainer-slot-omdat-hij-met-feyenoord-in-gesprek-is-over-contract~b11a3ac1/", "summary": "Beeld BSR AgencyVrijdagmiddag kwam het nieuws over de onderhandelingen van Slot met Feyenoord naar buiten via het twitteraccount Feyenoord Transfermarkt, doorgaans goed op de hoogte.\nBij AZ willen we een hoofdtrainer voor de groep hebben staan die volledig gefocust is op AZ,\u2019 reageert directeur voetbalzaken Max Huiberts op de website van AZ.\nAZ won van alle topclubs met aanvallend, attractief voetbal en leverde tal van spelers af aan het Nederlands elftal.\nSlot, sinds anderhalf seizoen hoofdtrainer en daarvoor twee jaar assistent bij AZ, zal het niet meer meemaken.\nDe trainer was deze morgen niet bereikbaar voor een toelichting.", "paragraphs": ["Arne Slot voor de camera van Fox Sports. Beeld BSR Agency", "Vrijdagmiddag kwam het nieuws over de onderhandelingen van Slot met Feyenoord naar buiten via het twitteraccount Feyenoord Transfermarkt, doorgaans goed op de hoogte.", "\u2018We hebben naar aanleiding van de eerdere berichtgeving gesproken met Arne. Als club hebben we ervoor gekozen om direct afscheid van elkaar te nemen. Bij AZ willen we een hoofdtrainer voor de groep hebben staan die volledig gefocust is op AZ,\u2019 reageert directeur voetbalzaken Max Huiberts op de website van AZ. \u2018We willen Arne bedanken voor de afgelopen drie\u00ebnhalf jaar, de successen die we met elkaar hebben behaald en wensen hem succes in zijn verdere loopbaan.\u2019", "Droomhuwelijk", "Het cong\u00e9 voor Slot is een pijnlijk einde aan een droomhuwelijk tussen de jonge coach en de ambitieuze Alkmaarse club volgepakt met zelf opgeleid talent en slim gescoute spelers. AZ stond vorig seizoen bovenaan met Ajax toen de competitie vanwege de coronacrisis werd stopgezet. AZ won van alle topclubs met aanvallend, attractief voetbal en leverde tal van spelers af aan het Nederlands elftal. Het is een ontwikkeling die ook Feyenoords technisch directeur Frank Arnesen nastreeft. Feyenoord heeft grootse plannen om weer structureel mee te doen om de landstitel. Afgelopen week maakte Feyenoord-coach Dick Advocaat kenbaar na dit seizoen te stoppen. Hij adviseerde een jonge coach te kiezen.", "Slot reageerde eerder als volgt over speculaties rond zijn toekomst: \u2018Al onze spelers staan in de belangstelling van vele clubs en ik zou het teleurstellend vinden als ze zich in deze periode over eventuele interesse in de media uitlaten. Geeft alleen maar onrust in een heel belangrijke periode voor ons. Dan snap je dat ik als trainer daarin het goede voorbeeld zal geven en op geen enkele wijze inga op welke suggestie over welke club dan ook.\u2019", "AZ begon dit seizoen matig, maar richtte zich de laatste weken op. Het vertoonde voetbal was telkens dik in orde en een zege komende donderdag bij Rijeka volstaat voor overwintering in de Europa League voor het tweede seizoen op rij. Slot, sinds anderhalf seizoen hoofdtrainer en daarvoor twee jaar assistent bij AZ, zal het niet meer meemaken. De trainer was deze morgen niet bereikbaar voor een toelichting."], "authors": ["Bart Vlietstra"], "keywords": ["van", "seizoen", "trainer", "feyenoord", "omdat", "het", "en", "een", "gesprek", "te", "slot", "ontslaat", "az", "op", "voor", "contract", "hij", "met"], "pubDate": "2020-12-05T10:03:13Z", "publicationId": "1a359314-37ee-33a8-8de7-301d3eb2ed28"}