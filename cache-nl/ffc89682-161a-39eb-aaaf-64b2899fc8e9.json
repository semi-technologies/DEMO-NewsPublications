{"id": "ffc89682-161a-39eb-aaaf-64b2899fc8e9", "title": "Kali Uchis heeft geen boodschap aan grenzen", "url": "https://www.parool.nl/kunst-media/kali-uchis-heeft-geen-boodschap-aan-grenzen~b3ce18ef/", "summary": "Kali Uchis, Sin Miedo.\nHet tweede album van de Colombiaans-Amerikaanse zangeres Kali Uchis (echte naam: Karly-Marina Loaiza) is Spaanstalig.\nMet Sin miedo (zonder angst) missen ze daarmee een heel lekker album dat lak heeft aan grenzen, op welk gebied dan ook.\nDaar is ze op haar best in van die lekker uitdagende slow jams met een heel diepe bas.\nVoor wie het Spaans niet machtig is, maar wel wil weten waar Kali Uchis over zingt: de website genius.com is je vriend.", "paragraphs": ["Kali Uchis, Sin Miedo.", "Het tweede album van de Colombiaans-Amerikaanse zangeres Kali Uchis (echte naam: Karly-Marina Loaiza) is Spaanstalig. Dat is gedurfd. Spaans mag de meestgesproken taal in Uchis\u2019 woonplaats Los Angeles zijn, de meeste Amerikanen moeten niets hebben van muziek die niet in het Engels wordt gezongen. Met Sin miedo (zonder angst) missen ze daarmee een heel lekker album dat lak heeft aan grenzen, op welk gebied dan ook.", "Uchis\u2019 in 2018 verschenen debuutalbum Isolation, waaraan werd meegewerkt door onder anderen Britpopper Damon Albarn, funkveteraan Bootsy Collins en rapper Tyler The Creator, bevatte zwoele neosoul met een latin accent. Op Sin miedo geeft ze haar Zuid-Amerikaanse achtergrond ruim baan. Er zijn die Spaanse teksten, maar ook de muziek staat bol van de latininvloeden, nieuw en oud.", "In Te pongo mal (prendelo) werkt Uchis samen met het Portoricaanse reggeatonduo Jawel & Randy, maar in openingsnummer La luna enamarada kijkt ze achterom naar de vroege jaren zestig; het is een cover van een song van de Cubaanse doo\u00adwop\u00adgroep Los Zafiros. Voor eigentijdse soul ben je bij Uchis ook nog altijd aan het goede adres. Daar is ze op haar best in van die lekker uitdagende slow jams met een heel diepe bas. Het nummer Vaya con dios doet denken aan de triphopklassieker Glory Box van Portishead.", "Voor wie het Spaans niet machtig is, maar wel wil weten waar Kali Uchis over zingt: de website genius.com is je vriend."], "authors": ["Peter Van Brummelen"], "keywords": ["van", "sin", "heeft", "een", "ze", "met", "uchis", "geen", "boodschap", "aan", "op", "het", "maar", "grenzen", "kali"], "pubDate": "2020-12-18T11:38:13Z", "publicationId": "a3002aeb-6d5a-3894-adcb-0212effbc567"}