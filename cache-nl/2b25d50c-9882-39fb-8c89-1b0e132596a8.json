{"id": "2b25d50c-9882-39fb-8c89-1b0e132596a8", "title": "UMCG-viroloog Bert Niesters ongerust over vele nieuwe besmettingen. Waarom zei premier Rutte dat er geen extra maatregelen met kerst komen? 'Corona krijgt vrij spel'", "url": "https://www.dvhn.nl/groningen/UMCG-viroloog-Bert-Niesters-ongerust-over-vele-nieuwe-besmettingen.-Waarom-zei-premier-Rutte-dat-er-geen-extra-maatregelen-met-kerst-komen-Corona-krijgt-vrij-spel-26275102.html", "summary": "Hij trok een wenkbrauw op toen premier Rutte dinsdag tijdens de persconferentie aankondigde dat het kabinet rond de kerstdagen hoe dan ook geen extra maatregelen invoert.\nDat zijn geen goede voortekenen.\nHet is heel makkelijk vast te stellen dat het drukker is op de weg, want er staan weer files in de Randstad.\nMaar dat zijn niet de mensen die we veel te dicht op elkaar in winkels hebben gezien.\"\nDat is niet erg, maar het is zo jammer dat we ook steeds meer andere en storende geluiden horen.\"", "paragraphs": ["UMCG-viroloog Bert Niesters maakt zich grote zorgen over het oplopende aantal coronabesmettingen. Hij trok een wenkbrauw op toen premier Rutte dinsdag tijdens de persconferentie aankondigde dat het kabinet rond de kerstdagen hoe dan ook geen extra maatregelen invoert.", "Niesters en zijn collega's verwachten dat er in de tweede helft van januari een derde coronagolf komt. ,,Niet alles laat zich voorspellen. We hebben een glazen bol met mist. Maar die mist trekt soms wel op. De getallen zijn nu heel zorgwekkend. Rutte heeft gezegd: we gaan de maatregelen met kerst sowieso niet aanscherpen. Een soort tegemoetkoming. Maar zachte heelmeesters maken stinkende wonden.\"", "U vindt het onverstandig van Rutte om alvast voor te sorteren op de kerst?", ",,Het is zijn verantwoordelijkheid. Ik zie dat de cijfers de laatste tijd niet meer dalen, maar juist stijgen. Het aantal positieve tests blijft hoog. Dat baart me grote zorgen. We zitten in de kou steeds vaker binnen bij elkaar en doen straks massaal inkopen voor de feestdagen. Dat zijn geen goede voortekenen. Het virus krijgt vrij spel.\"", "Rutte hamerde er nogmaals op we ons gedrag moeten veranderen. We hebben de verspreiding van het virus zelf in de hand.", ",,Dat is natuurlijk waar. Het is heel makkelijk vast te stellen dat het drukker is op de weg, want er staan weer files in de Randstad. En vergis je niet: in het Noorden wordt het eveneens drukker. Ook hier gaat het niet goed. Neem alleen al die hele heisa rond Black Friday, op de dagen voor Sinterklaas.\"", "Worden mensen nonchalanter nu het vaccin in aantocht is?", ",,Dat is voer voor gedragswetenschappers. Maar voordat het vaccin bij iedereen in de arm zit, zijn we zeker een half jaar verder. Tenzij je in een verpleeghuis zit. Maar dat zijn niet de mensen die we veel te dicht op elkaar in winkels hebben gezien.\"", "U klinkt ge\u00ebrgerd.", ",,Kijk, omdat wij ons niet goed genoeg aan de maatregelen houden, moeten we blijven oproepen om dat toch vooral te blijven doen. Dat is niet erg, maar het is zo jammer dat we ook steeds meer andere en storende geluiden horen.\"", "Hoe bedoelt u?", ",,Wij brengen continu de boodschap over dat we het voor iedereen doen. En dat is ook zo. De jongeren doen het niet alleen voor de ouderen, maar ook voor zichzelf. Zij kunnen straks hopelijk weer een feestje vieren met vrienden en ergens stage lopen, om maar iets te noemen. Maar het enige geluid dat ik op tv hoor is: ik laat me niet vaccineren. Terwijl er nu eindelijk licht aan het einde van de tunnel is.\"", "Waar stoort u zich het meest aan?", ",,Je moet eens zien hoeveel kritiek er is op de PCR-test, terwijl die nergens op gestoeld is. Het is zelfs de politiek binnengeslopen. Meneer Van Haga (Kamerlid van Forum voor Democratie, red.) heeft ergens een afslag gemist. Maar zijn kritiek wordt heel breed uitgemeten. Moeten we dan niks doen? Kijk naar Amerika. Hoeveel doden daar zijn. Kijk naar het nieuws. Iedere dag weer. Hoe kun je dan met droge ogen zulke dingen beweren?", "Vergis je niet: ik wil straks net zo goed gewoon op vakantie. Ik wil ook weer iets van vrijheid terug. We zitten met z'n allen in hetzelfde schuitje. Ik hoor de laatste tijd steeds vaker geluiden dat de jongeren van nu een verloren generatie zijn. Onzin. Toen mijn vader jong was, brak de Tweede Wereldoorlog uit. Waarom lukt het sommige mensen maar niet om problemen in perspectief te zien?\""], "authors": ["Ernst Slagter"], "keywords": ["spel", "ongerust", "van", "waarom", "premier", "het", "op", "vele", "rutte", "umcgviroloog", "nieuwe", "maar", "zijn", "niet", "een", "dat", "vrij", "te", "zei", "voor"], "pubDate": null, "publicationId": "bb59becc-5bf6-3c6d-8cdd-d41716890d16"}