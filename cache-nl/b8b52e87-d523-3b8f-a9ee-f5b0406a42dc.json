{"id": "b8b52e87-d523-3b8f-a9ee-f5b0406a42dc", "title": "Grote Amsterdamse supermarkten mogen langer open in aanloop naar Kerst", "url": "https://nu.nl/amsterdam/6097084/grote-amsterdamse-supermarkten-mogen-langer-open-in-aanloop-naar-kerst.html", "summary": "Amsterdamse supermarkten en verswinkels die groter zijn dan 300 vierkante meter mogen in de aanloop naar Kerst langer open zijn.\nDe verruiming van openingstijden voor deze supermarkten en verswinkels geldt op 21, 22 en 23 december.\nOok het advies om vooral niet naar het buitenland te gaan zal de drukte in de supermarkten alleen maar vergoten.\nConsumenten doen daar over het algemeen niet hun kerstinkopen, zo schrijft de gemeente.\nGrote drukte bij die winkels wordt daarom niet verwacht.", "paragraphs": ["Amsterdamse supermarkten en verswinkels die groter zijn dan 300 vierkante meter mogen in de aanloop naar Kerst langer open zijn. Met die maatregel hoopt de gemeente de drukte in de winkels te spreiden waardoor klanten veilig boodschappen kunnen doen en zich toch aan de coronaregels kunnen houden.", "De verruiming van openingstijden voor deze supermarkten en verswinkels geldt op 21, 22 en 23 december. Ze mogen op deze dagen tot middernacht geopend blijven, in plaats van tot 22.00 uur. Wel houdt het verbod op de verkoop van alcohol na 20.00 uur stand.", "De Amsterdamse supermarkten verwachten grote aantallen bezoekers gedurende de feestdagen. Door de sluiting van de horeca is een kerstdiner in een restaurant niet mogelijk. Ook het advies om vooral niet naar het buitenland te gaan zal de drukte in de supermarkten alleen maar vergoten.", "Minisupermarkten en zogeheten gemakswinkels vallen niet onder de verruiming van de openingstijden. Consumenten doen daar over het algemeen niet hun kerstinkopen, zo schrijft de gemeente. Grote drukte bij die winkels wordt daarom niet verwacht."], "authors": ["Door"], "keywords": ["grote", "langer", "naar", "open", "supermarkten", "van", "niet", "winkels", "het", "amsterdamse", "kerst", "en", "op", "mogen", "die", "drukte", "aanloop", "zijn"], "pubDate": null, "publicationId": "4d7a0f80-7953-388c-9af8-e7a437b5632e"}