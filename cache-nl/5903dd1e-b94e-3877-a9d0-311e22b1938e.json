{"id": "5903dd1e-b94e-3877-a9d0-311e22b1938e", "title": "Eindelijk weer spelen of toch liever niet? De topsportclubs uit Groningen en Drenthe zijn verdeeld over het hervatten van de competities", "url": "https://www.dvhn.nl/sport/Eindelijk-weer-spelen-of-toch-liever-niet-De-topsportclubs-uit-Groningen-en-Drenthe-zijn-verdeeld-over-het-hervatten-van-de-competities-26340160.html", "summary": "Toen werd duidelijk dat het kabinet topsporters op het hoogste niveau in ons land weer perspectief bood.\nGisteren werd met een klinkende zege begonnen aan een halve competitie, waarin de twaalf eredivisieploegen \u00e9\u00e9n keer tegen elkaar spelen.\nDe zaalvoetbaleredivisionist uit Leek liet vorige maand weten de competitie niet te te willen hervatten.\nNiet doen dus.\u2019\u2019Westra benadrukte dat de financi\u00eble afweging niet het belangrijkste argument is om de eredivisie zaalvoetbal niet te willen hervatten.\nMits het rustig is en het uiteindelijk veilig kan, dan natuurlijk wel.\u201dOok tafeltennisvereniging Midstars uit Middelstum keerde dit seizoen terug op het hoogste niveau.", "paragraphs": ["De ene club is dolblij met de toestemming van het kabinet om de competitie te kunnen hervatten, de andere ziet vanwege corona nogal wat beren op de weg en nog een andere weigert te spelen. Het is duidelijk: er heerst verdeeldheid in het Groningse en Drentse topsportlandschap. Wie start wanneer? En wie start \u00fcberhaupt? Hoog tijd voor een overzicht.", "Als \u00e9\u00e9n ploeg de afgelopen maanden snakte naar het hervatten van de competitie, dan was het Donar wel. De Groningse basketbalgigant voelde zich verongelijkt. Terwijl in Nederland de twee hoogste profvoetbaldivisies weer van start mochten gaan, werden de andere topsportcompetities in de wacht gezet. Verbazingwekkend, vonden de beleidsbepalers van Donar. In omringende landen mocht immers \u2013 evenals andere sporten \u2013 w\u00e9l gebasketbald worden op het hoogste niveau. Het bestuur van de basketbalclub drong herhaaldelijk bij het kabinet op aan een andere route te kiezen, \u201evanwege het belang van de beleving en vanwege het belang van een gelijke behandeling van sporten binnen Nederland en binnen Europa.\u201d", "Een harde realiteitscheck", "Dit aandringen bleef lange tijd zonder succes, tot begin december. Toen werd duidelijk dat het kabinet topsporters op het hoogste niveau in ons land weer perspectief bood. In enkele takken van sport mocht vanaf 17 december weer getraind worden en mochten ook de competities weer worden hervat. Het betrof voor zowel mannen als vrouwen de volgende sporten: hockey, basketbal, waterpolo, volleybal, handbal, korfbal, beachvolleybal, honkbal, softbal, rugby, ijshockey, rolstoelbasketbal, zaalvoetbal, cricket, badminton en tafeltennis. Er volgde een voorzichtige vreugde-uitbarsting, gevolgd door een harde realiteitscheck. Want hoe zou dit allemaal in zijn werk gaan en zou het \u00fcberhaupt haalbaar zijn?", "Daar werd ook bij Donar over nagedacht. De Groningse basketbaltrots was samen met de andere clubs in de Dutch Basketbal League een van de eerste Groningse en Drentse topsportclubs die een overeenkomst hadden bereikt over een competitieopzet en startdatum. Gisteren werd met een klinkende zege begonnen aan een halve competitie, waarin de twaalf eredivisieploegen \u00e9\u00e9n keer tegen elkaar spelen. Vervolgens wordt op basis van de rangschikking een splitsing aangebracht in een Elite A (de beste zes clubs) en een Elite B (plaats zeven tot en met twaalf uit de eerste ronde). In elke groep van zes teams wordt vervolgens een volledige competitie met uit- en thuiswedstrijden gespeeld. Daarna vinden de play-offs om de landstitel plaats.", "\u2018De rest van de wereld crepeert\u2019", "\u201eWe blijven strikt de coronaregels hanteren\u201d, liet Donar-voorzitter Jannes Stokroos medio december weten, die blij is dat er weer gespeeld kan worden. \u201eDe spelers worden frequent getest, zodat een mogelijke besmetting meteen wordt opgemerkt. Er zijn inmiddels genoeg sneltesten beschikbaar door gezamenlijke inkoop via NOCNSF.\u2019\u2019 Daar wringt bij andere Groningse en Drentse topsportclubs de schoen. Want waar Donar kapitaalkrachtig genoeg is om de verplichte coronatesten te betalen, geldt dat bijvoorbeeld niet voor Leekster Eagles. De zaalvoetbaleredivisionist uit Leek liet vorige maand weten de competitie niet te te willen hervatten. De kosten zouden bij lange na niet opwegen tegen de baten.", "\u201eWe hebben geweldige sponsors en we hadden dit allemaal wel kunnen betalen, maar moet je dat ook willen?\u201d, stelde Eagles-voorzitter Peter Westra zichzelf de vraag. \u201eEen thuiswedstrijd levert nu, omdat er geen publiek in mag, een kostenpost op van zo\u2019n 1000 euro en een uitwedstrijd kost nu 3000 euro, omdat we twee touringcars moeten afhuren om de coronamaatregelen te kunnen naleven en genoeg ruimte te geven aan de selectie. En dat is nog los van de coronatests, die we als clubs nu zelf moeten betalen. Tweemaal per week moeten we testen en dat kost ons tussen de 5000 en 10.000 euro voor een heel seizoen. Niet doen dus.\u2019\u2019", "Westra benadrukte dat de financi\u00eble afweging niet het belangrijkste argument is om de eredivisie zaalvoetbal niet te willen hervatten. \u201eWij zouden als amateursporters even lekker gaan voetballen terwijl de rest van de wereld aan het creperen is, om het maar even zwartwit te stellen? Nee, dat moeten we maar niet doen.\u2019\u2019 Westra vindt zijn eerste selectie niet vergelijkbaar met de profbasketballers van Donar of de profvolleyballers van Lycurgus. ,,Het zijn echt amateurs hier, jongens die gewoon werken en gewoon studeren. Voetballers die natuurlijk ook helemaal niet in zoiets als een bubbel leven. Onverantwoord.\u2019\u2019", "\u2018Niet te betalen, nul inkomsten\u2019", "Met dit dilemma zit ook het bestuur van Oosting E&O in zijn maag. ,,Wij kunnen 6000 \u00e0 7000 euro voor coronatesten niet betalen\u2019\u2019, liet voorzitter Ernst S\u00f6llner van de Emmer handbalvereniging afgelopen week in deze krant optekenen. ,,Of we moeten ergens nog een winnend lot in de Staatsloterij hebben liggen, maar die kans is klein, haha. Het kost ons te veel geld om te kunnen handballen. Dat geldt ook voor de andere clubs in de eredivisie. We zijn eigenlijk niet meer dan goedwillende amateurs. Ik verwacht niet dat de eredivisie dit seizoen nog wordt uitgespeeld.\u2019\u2019", "Dat geldt volgens S\u00f6llner ook voor de eerste divisie, waarin de vrouwen van Misker E & O uitkomen. ,,Ook de eredivisie en eerste divisie handbal behoren tot de topsportcompetities die weer zouden mogen trainen en spelen, mits er getest wordt. Maar dat zou ons nog eens 6000 \u00e0 7000 euro kosten. Niet te betalen, terwijl we nul inkomsten hebben. We mogen geen publiek binnenlaten, de kantine is dicht en we hebben ook geen entreegelden. We kunnen beter stoppen. Veel spelers werken. Werkgevers zitten er niet op te wachten als een speler, die bij hun aan de slag moet, in quarantaine zit vanwege positieve coronatesten bij de club.\u2019\u2019", "\u2018Wij zijn natuurlijk handbaldieren\u2019", "In tegenstelling tot handballers van E&O hervatten die van JD Techniek Hurry-Up uit Zwartemeer in februari of maart de play-offs om de Nederlandse titel. Het trainen en de wedstrijden, die nu in de zogeheten HandbalNL League op het programma staan, gaat de deelnemende clubs echter veel geld kosten. Het Nederlands Handbal Verbond verplicht de teams om twee keer per week op corona te testen. ,,We kopen pakketten in met 25 tests, die ons per pakket 127 euro kosten\u201d, aldus manager Manuel Kremer. \u201eWe hebben een selectie van 16 spelers. Daar komen de coaches en de medische begeleiding bij. Per week gaan we dus 50 tests afnemen. Dat gaat ons dit seizoen 6000 \u00e0 7000 euro kosten. Dat is een hoop geld.\u2019\u2019", "Hoewel de uitgaven bij Hurry-Up nopen tot bezuinigingen en de zoveelste aangepaste begroting, worden ze niet als onoverkomelijk gezien. Kremer: \u201eWij zijn natuurlijk handbaldieren. Wij willen allemaal heel graag weer spelen. Met goed testen moet dat kunnen. Kijk maar naar het EK voor vrouwen in Denemarken. Dat is fantastisch verlopen. Daar is veel getest en was bijna niemand positief.\u201d", "Clubs in de wachtkamer", "Waar sommige topsportclubs uit Groningen en Drenthe duidelijk stelling hebben ingenomen, verkeren andere clubs nog in onwetendheid en onzekerheid, zoals de rouwdouwers van Rugby Club Groningen (RCG), die dit seizoen hun rentree maakten op het hoogste niveau, de ereklasse. Lang konden ze er niet van genieten, want na twee wedstrijden werd de competitie be\u00ebindigd. Vooralsnog heeft de rugbybond geen beslissing genomen over een eventuele hervatting. \u201eDat zal op zijn vroegst eind maart gebeuren\u201d, laat RCG-voorzitter Sietse Manning weten. Volgens hem vindt medio februari nieuw overleg plaats tussen alle ereklasseclubs. \u201eIn deze tijden willen we als club sowieso niet spelen. Mits het rustig is en het uiteindelijk veilig kan, dan natuurlijk wel.\u201d", "Ook tafeltennisvereniging Midstars uit Middelstum keerde dit seizoen terug op het hoogste niveau. Met een vrijwel volledig gerenoveerde selectie beleefde de club met vijftien punten uit vier wedstrijden een wervelende start van de eredivisie. Sindsdien zitten de tafeltennissers in de wachtkamer. De bond heeft medio december laten weten dat het tijd kost om de \u2018complexe en veel omvattende maatregelen\u2019 zo in te richten dat de competitie kan worden hervat. Sindsdien heerst er radiostilte. \u201eEr is nog geen duidelijkheid over de herstart van de competitie\u201d, zegt speler-coach Jan Tammenga. \u201eIk verwacht dat dit pas zal gebeuren als de lockdown wordt opgeheven.\u201d", "\u2018Zolang het niet veilig is, spelen wij niet\u2019", "De hoofdmacht van Groningen Giants zit in hetzelfde schuitje, met als verschil dat de American Football-competitie normaal gesproken pas in februari van start zou gaan om in juni de apotheose te beleven. Uit een mail van de American Football Bond Nederland blijkt dat er weinig vertrouwen is dat de competitie \u00fcberhaupt kan worden hervat. \u201eDe kans is zeer klein dat wij na midden januari direct weer op een vertrouwde manier onze sport kunnen uitoefenen\u201d, is te lezen. De bond wacht de persconferentie van het kabinet aanstaande dinsdagavond af, maar vreest dat de competitie \u2018als verloren\u2019 moet worden beschouwd. Giants-hoofdcoach Raymon Niewold zou zich daarin kunnen vinden, laat hij weten. \u201eZolang het niet veilig is, spelen wij niet.\u201d", "De vrouwen van basketbalclub Martini Sparks uit Haren kijken daar iets anders tegenaan. Sterker, afgelopen weekend werd in eigen huis een oefenwedstrijd (49-59 verlies tegen Dozys Den Helder) afgewerkt ter voorbereiding op het nieuwe seizoen. Dat gaat 16 januari van start met een uitduel tegen Grass-hoppers.", "Ook de korfballers van DOS\u201846 uit Nijeveen beginnen komend weekend weer aan de competitie. Daartoe werd afgelopen weekend de eerste en enige oefenwedstrijd gespeeld, uit bij Korfbal League-debutant Oost-Arnhem. Er werd met ruime cijfers gewonnen (29-19), maar in hoeverre het duel een goede peilstok is voor het niveau van DOS\u201946 is nog maar de vraag. Een eerdere oefenwedstrijd tegen concurrent LDODK werd door de Friezen afgezegd.", "Een ploeg waarbij de peilstok in ieder geval positief uitsloeg, is Lycurgus. De heren volleyballers uit Groningen startten de competitie op 1 januari weliswaar met een nederlaag tegen titelconcurrent Dynamo, maar revancheerden zich zaterdag door in eigen huis overtuigend van VoCASA te winnen. Vooralsnog doet Lycurgus volop mee om de titel."], "authors": ["Jonathan Ploeg"], "keywords": ["zijn", "van", "toch", "en", "uit", "topsportclubs", "een", "weer", "met", "spelen", "te", "op", "het", "niet", "dat", "liever", "verdeeld"], "pubDate": null, "publicationId": "bb59becc-5bf6-3c6d-8cdd-d41716890d16"}