{"id": "ff46d54b-e53f-3f07-bc29-ca882dec107f", "title": "Helemaal klaar met kruidnoten? Dit Sinterklaastoetje is niet te versmaden", "url": "https://trouw.nl/recepten/helemaal-klaar-met-kruidnoten-dit-sinterklaastoetje-is-niet-te-versmaden~bbcecdcd/", "summary": "Enfin, ik zei het al, ik hou erover op.\nEn een beetje decorum kan geen kwaad, nu zelfs \u00adSinterklaas in zijn huispak zit te thuiswerken.\nSinterklaastoetje met kruidnootjes en peerNodig voor 6 personen:\u2022 2 niet al te rijpe handperen\u2022 150 g kruidnootjes (dus g\u00e9\u00e9n pepernoten!)\nAl dan niet met een scheutje gembersiroop erbij.\nVul zes mooie \u00adglazen met een schepje mascarpone, schepje kruidnootjes, schepje peer, et cetera.", "paragraphs": ["Ik geef het op. Al jaren maak ik me druk over mensen die pepernoten zeggen tegen kruidnoten, maar er is geen kruid tegen gewassen. De hele wereld is intussen overgestapt op pepernoten. Zelfs in het blaadje van de bekende blauwe grootgrutter was het raak. Daarin trof ik reclame voor een \u2018pepernoten-pyjama\u2019 met daarop \u2018I hartje pepernoten\u2019. En dat op een donkerblauwe ondergrond met wel duizend afbeeldingen van kleine, bruine\u2026 inderdaad. Kruidnootjes.", "G\u00e9\u00e9n pepernoten dus. Want dat zijn die taaie \u00adbonken. N\u00edet die brosse halve dopjes. Ik lijk wel een repeterende grammofoonplaat. Allemaal zinloos. Net zomin als het nut heeft om ritueel te sputteren dat de sinterklaasversnaperingen elk jaar w\u00e9\u00e9r vroeger in de \u00adwinkel liggen. Nog even en we kunnen al meteen na Pasen aan de gevulde speculaas. Enfin, ik zei het al, ik hou erover op.", "Alhoewel, mag ik toch nog een klein dingetje aanstippen? \u00adBijkomend nadeel van het feit dat de kruidnootjes al in de \u00adzomer in de winkel liggen, is dat iedereen intussen he-le-maal klaar is met die dingen. Daarom gooide ik ze maar in een toetje. Denk tiramis\u00f9, maar dan lichter. Zonder alcohol (in verband met kinderen) en zonder rauw ei (in verband met zwakkeren van \u00adgestel). Met een sappig peertje erin voor de frisse toets. Voor wie echt geen kruidnoten meer kan zien, het kan ook met \u00adspeculaasjes.", "Natuurlijk kunt u het ook in \u00e9\u00e9n grote schaal doen, maar in mooie glazen vind ik zelf \u00adeleganter. En een beetje decorum kan geen kwaad, nu zelfs \u00adSinterklaas in zijn huispak zit te thuiswerken. Bovendien hebt u dan makkelijk genoeg voor zes, terwijl het in een schaal al snel wat karig lijkt.", "En nu niet denken: ik halveer de hoeveelheden, want we zijn thuis helemaal niet met z\u2019n zessen. Gewoon maken en een setje uitdelen aan de \u00adburen. Of in de koelkast zetten en morgen of overmorgen alsnog zelf oppeuzelen, want dan zijn de smaken juist lekker inge\u00adtrokken.", "Sinterklaastoetje met kruidnootjes en peer", "Nodig voor 6 personen:", "\u2022 2 niet al te rijpe handperen", "\u2022 150 g kruidnootjes (dus g\u00e9\u00e9n pepernoten!)", "\u2022 1 bakje mascarpone (250 g), op kamertemperatuur", "\u2022 250 ml slagroom", "Pocheervocht:", "\u2022 200 ml water", "\u2022 sap van 1 citroen", "\u2022 50 g suiker", "\u2022 75 ml gembersiroop", "\u2022 1 kaneelstokje", "\u2022 2 steranijs", "\u2022 evt: 1 eetl vanille-extract", "Tip Luie donders nemen peer uit blik of kant-en-klare stoofpeertjes. Al dan niet met een scheutje gembersiroop erbij.", "Breng alles voor het pocheervocht in een pan aan de kook. Snij de peren in vieren, ver\u00adwijder schil en klokhuis. Laat in de pan onder een deksel 20 minuten heel zachtjes pocheren. Schep de peren op een bord. Laat het vocht op hoog vuur 5 \u00e0 10 minuten inkoken tot hooguit 125 ml. Laat afkoelen, vis dan \u00adkaneel en steranijs eruit.", "Roer de mascarpone los met 50 ml van de siroop. Klop de slagroom \u00adlobbig met de mixer. Doe de mascarpone erbij en mix kort tot een geheel. Snij de peren in \u00adkleine blokjes. Houd zes kruidnootjes apart, schep de rest door de perensiroop (niet te lang, dan wordt het prut).", "Vul zes mooie \u00adglazen met een schepje mascarpone, schepje kruidnootjes, schepje peer, et cetera. Garneer met 1 kruidnoot. Zet twee uur (of een nacht) in de koelkast om op te stijven.", "Karin Luiten geeft een moderne draai aan klassieke gerechten. Tips: info@kokenmetkarin.nl"], "authors": ["Karin Luiten"], "keywords": ["van", "kruidnoten", "klaar", "dit", "versmaden", "helemaal", "het", "op", "dan", "met", "ik", "niet", "een", "te", "en", "al", "sinterklaastoetje", "voor"], "pubDate": "2020-12-05T09:36:00+01:00", "publicationId": "b66cd8e4-4294-3571-bcd7-e490527f1a48"}