{"id": "4b281b05-81ce-3a80-a1e9-29b072f6879f", "title": "Congres herpakt zich na \u2018historisch zwarte dag\u2019 en stelt winst Biden officieel vast", "url": "https://www.parool.nl/wereld/congres-herpakt-zich-na-historisch-zwarte-dag-en-stelt-winst-biden-officieel-vast~b8210c4f/", "summary": "En dat gaan we vanavond doen.\u201dJoe Biden wordt de 46ste president van de Verenigde Staten.\nIk vind het heel erg dat het nu zo gaat.\nDat het Congres zijn rivaal Joe Biden heeft aangewezen als winnaar, betekent volgens hem \u2018het einde van de grootste eerste termijn in de geschiedenis van het presidentschap\u2019.\nTrump benadrukte ook dat het pas het \u2018begin is van onze strijd om Amerika weer groots te maken\u2019.\nLees terug: 4 doden, 52 arrestaties: dit gebeurde er bij de bestorming van het Capitool", "paragraphs": ["Beeld AFP", "Bezwaren van Trump-volgelingen tegen de uitslagen in sommige staten werden steeds weggestemd. De vaststelling van de uitslag van de staat Vermont duwde Biden over de kritieke grens van 270 kiesmannen. Vicepresident Pence bekrachtigde zo de verkiezingswinst van Joe Biden in het Congres. Uiteindelijk zal Biden 306 kiesmannen hebben en Donald Trump 232. Precies het omgekeerde van vier jaar geleden toen Trump 306 stemmen kreeg vanuit de staten.", "Een geschokte Senaat keerde vannacht terug naar \u2018de vloer\u2019 om de draad op te pakken na wat The Washington Post omschreef als \u2018een historisch zwarte dag\u2019. Senatoren en afgevaardigden moesten op de vlucht voor een meute relschoppers die geloofden dat ze de democratie gingen redden door het \u2018bedrog\u2019 van Joe Biden aan de kaak te stellen.", "\u2018We buigen niet\u2019", "\u201cWe zullen niet uit deze kamer worden gehouden door misdadigers, bendes of bedreigingen. We zullen niet buigen voor wetteloosheid of intimidatie,\u201d zei Mitch McConnell de leider van de Republikeinen later in de Senaat. \u201cWe zijn weer op onze post. We zullen onze plicht uit hoofde van de grondwet voor onze natie vervullen. En dat gaan we vanavond doen.\u201d", "Joe Biden wordt de 46ste president van de Verenigde Staten. Beeld AP", "Veel Republikeinen die jarenlang uit politieke calculatie voor hun eigen carri\u00e8re een oogje dichtknepen voor het gedrag van Trump leken nu wel klaar met zijn uitspattingen. \u201cWe waren vandaag getuige van wat er kan gebeuren \u200bals mannen aan de macht en mannen die verantwoordelijkheid dragen, weigeren de waarheid te erkennen,\u201d zei de Republikeinse senator Pat Toomey. \u201cWe zagen bloedvergieten omdat de demagoog ervoor koos leugens te verspreiden en wantrouwen jegens zijn eigen mede-Amerikanen te zaaien.\u201d", "Het kansloze debat bedoeld om de certificatie van Joe Biden als volgende president tegen te houden was afgedwongen door senatoren als Josh Hawley en Ted Cruz. Een nieuw parlementair onderzoek naar de verkiezingen was volgens hun de enige manier om op te komen voor \u2018miljoenen Amerikanen die geloven in Trumps (valse, red.) beweringen dat de verkiezing was gestolen\u2019.", "Eigen belang", "Retoriek voor het eigen belang, menen veel Republikeinen nu. \u201cIk vraag mijn collega\u2019s: wegen we ons eigen politieke fortuin zwaarder dan de kracht van onze republiek, de kracht van onze democratie en de zaak van vrijheid?\u201d, foeterde Mitt Romney die helemaal niets van Donald Trump moet hebben. Trump-verdediger Lindsey Graham vond het ook wel genoeg geweest. \u201cTrump en ik hebben samen een geweldige reis gehad. Ik vind het heel erg dat het nu zo gaat. Genoeg is genoeg.\u201d", "Romney, de genomineerde van de partij in 2012, herinnerde zijn collega\u2019s eraan dat hij weet hoe vervelend het is om een \u200b\u200bpresidentsverkiezing te verliezen, wat een hartelijk gelach oplevert. Maar hij kreeg een enthousiast, spontaan applaus met een simpele opmerking: \u201cDe beste manier om respect te tonen voor de kiezers die van streek zijn, is door ze de waarheid te vertellen.\u201d", "Bijna 15 uur nadat senatoren en afgevaardigden voor het eerst bijeenkwamen in een gezamenlijke sessie, accepteerden ze uiteindelijk de definitieve uitslag en bevestigden ze de overwinning van Biden.", "Trump belooft \u2018ordelijke machtsoverdracht\u2019 De Amerikaanse president Donald Trump heeft een \u2018ordelijke machtsoverdracht\u2019 beloofd op 20 januari. Wel herhaalde hij volgens CNN in een verklaring het oneens te zijn met de verkiezingsuitslag. Dat het Congres zijn rivaal Joe Biden heeft aangewezen als winnaar, betekent volgens hem \u2018het einde van de grootste eerste termijn in de geschiedenis van het presidentschap\u2019. Trump benadrukte ook dat het pas het \u2018begin is van onze strijd om Amerika weer groots te maken\u2019.", "", "Omdat Trump zelf tijdelijk van Twitter is verbannen, bracht zijn adviseur Dan Scavino het statement naar buiten.", "Lees terug: 4 doden, 52 arrestaties: dit gebeurde er bij de bestorming van het Capitool"], "authors": ["Bob Van Huet"], "keywords": ["winst", "stelt", "biden", "trump", "zwarte", "zijn", "herpakt", "historisch", "officieel", "te", "zich", "van", "en", "een", "dag", "voor", "vast", "het", "dat"], "pubDate": "2021-01-07T08:57:28Z", "publicationId": "a3002aeb-6d5a-3894-adcb-0212effbc567"}