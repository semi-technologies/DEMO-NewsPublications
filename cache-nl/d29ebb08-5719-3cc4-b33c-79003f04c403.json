{"id": "d29ebb08-5719-3cc4-b33c-79003f04c403", "title": "Hoe houd ik contact met mijn broer terwijl hij over mijn grenzen gaat?", "url": "https://volkskrant.nl/de-gids/hoe-houd-ik-contact-met-mijn-broer-terwijl-hij-over-mijn-grenzen-gaat~b8e07c9d/", "summary": "Mijn broer en ik hebben altijd een moeizame relatie gehad en we verschillen in opleiding, levensstijl en politieke opvattingen.\nIk wil het contact in stand houden, maar vind dat steeds lastiger omdat hij over mijn grenzen gaat.\nVrouw (52), naam bij redactie bekendKaart sturenJe relatie met je broer gaat niet over jou.\nIn mijn situatie droogde dit soort opmerkingen op een gegeven moment vrijwel op, dus wie weet gebeurt dit ook bij uw broer.\nIk was 34 jaar ambtenaar en ook ik lees met de nodige ergernis de krant of kijk het Journaal.", "paragraphs": ["Lezers vragen andere lezers om raad bij problemen en dilemma\u2019s. Deze week: mijn broer gaat over mijn grenzen.", "Mijn broer en ik hebben altijd een moeizame relatie gehad en we verschillen in opleiding, levensstijl en politieke opvattingen. Zijn opvattingen worden extremer. Hij lijkt steeds meer in beslag genomen door woede tegen de overheid. Die uit hij op sociale media en in persoonlijke contacten. Ik ben ambtenaar en ervaar zijn uitlatingen als beledigend en kwetsend. Dat heb ik hem ook meermaals gezegd. Daar reageert hij minachtend en boos op. Met enige regelmaat stuurt hij mij zogenaamd grappige appjes en maakt provocerende opmerkingen. Ik wil het contact in stand houden, maar vind dat steeds lastiger omdat hij over mijn grenzen gaat. Onze ouders zijn overleden, we hebben alleen elkaar nog.", "Vrouw (52), naam bij redactie bekend", "Kaart sturen", "Je relatie met je broer gaat niet over jou. Hij heeft geen oog voor jou als persoon. Je dient als speelbal van zijn behoefte. Laat hem los of stuur slechts een kaart met de feestdagen. Wie weet wordt hij wel nieuwsgierig naar je. Of niet, wees dan een realist: deze relatie maakt je alleen maar ongelukkig.", "Janine van Engelen (65), Voorschoten", "Positieve uitingen", "Niet reageren op dit soort opmerkingen, maar juist wel op zijn positieve uitingen naar u. In mijn situatie droogde dit soort opmerkingen op een gegeven moment vrijwel op, dus wie weet gebeurt dit ook bij uw broer.", "Henk Schell (72), Bennebroek", "Ondanks", "Misschien bent u een volgzame ambtenaar. Ik was 34 jaar ambtenaar en ook ik lees met de nodige ergernis de krant of kijk het Journaal. Soms schreeuw ik tegen politici op tv. Enkele voorbeelden: Wiebes met de Groningers. Barbara Visser met de defensieverhuizing naar Vlissingen. De ellende die klokkenluiders binnen de overheid is aangedaan. Genoeg zaken om woest van te worden. Praat eens met je broer over waar hij precies kwaad van wordt. Misschien heeft hij \u2018ondanks zijn lagere opleiding\u2019 toch gelijk, desnoods een beetje.", "Gerard van der Voort (71), Rotterdam", "Workshop", "U schrijft dat het u niet lukt uw broer uw kant van zijn gedrag te tonen, gedrag dat u pijn doet. Wat zou er gebeuren als u eens anders zou reageren? Ik heb twintig jaar geleden als ambtenaar eens Het Kwaliteitenspel gespeeld, dat heeft mij erg geholpen. Misschien is het iets voor u; welke eigenschappen van jullie twee botsen zo met elkaar en hoe verander je dat? Het spel speel je alleen of samen, waarbij het samen spelen natuurlijk extra\u2019s oplevert.", "Ine Kievits (65), Den Bosch", "Teleurstelling", "De vraag achter de vraag achterhalen biedt vaak uitkomst. De woede van uw broer jegens de overheid kan een symptoom zijn van diepere angst, onveiligheid en teleurstelling. Gesprekken daarover zullen zinvoller zijn dan herhalen dat u zich gekwetst voelt door zijn uitlatingen. Daarmee haalt u de voedingsbodem weg voor zijn provocaties en werpt u licht op uw onderliggende zorgen. Zo hoeft u het niet eens te worden over standpunten maar kunt u er wel voor elkaar zijn in zware tijden.", "Arjen Oldenhuis (48), Rotterdam", "Negeren", "Ik zou zeggen; \u2018negeren is vooruitzien\u2019.", "Gert-Jan Westerveld (56), Groningen, ambtenaar"], "authors": ["Machteld Van Gelder"], "keywords": ["van", "een", "mijn", "gaat", "en", "het", "contact", "ik", "zijn", "op", "je", "grenzen", "hij", "houd", "met", "terwijl", "hoe"], "pubDate": "2020-12-10T14:00:21Z", "publicationId": "1a359314-37ee-33a8-8de7-301d3eb2ed28"}