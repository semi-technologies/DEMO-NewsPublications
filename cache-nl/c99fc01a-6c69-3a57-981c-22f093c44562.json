{"id": "c99fc01a-6c69-3a57-981c-22f093c44562", "title": "Wordt crisisjaar voor de beurs een superjaar?", "url": "https://volkskrant.nl/columns-opinie/wordt-crisisjaar-voor-de-beurs-een-superjaar~b4fe1dbea/", "summary": "Helaas heeft onze geschiedenis met 1672 al een officieel, met een hoofdletter geschreven, Rampjaar toen het volk redeloos, de regering radeloos en het het land reddeloos was.\nMaar wie over tien jaar een grafiek in de hand krijgt gedrukt van de beurskoersen in de laatste vijftig jaar ziet amper een rimpeling in 2020.\nOp dit moment is juist de actuele vraag of 2020 een goed of superjaar voor aandelenbeleggers wordt.\nTen slotte staat de AEX ondanks een ruimhartige Wopke Hoekstra nog een kleine procentpunt onder de beginstand van het jaar.\nVaak wordt gezegd dat de beurs is losgezongen van de realiteit, maar misschien is de realiteit door corona wel veranderd.", "paragraphs": ["2020 is een rampzalig jaar. Sommige historici spreken over het grootste crisisjaar sinds 1941 toen Hitler de oorlog leek te winnen. Anderen over 1935 toen de werkloosheid opliep tot 19,4 procent, of 1918 \u2013 de opeenstapeling van de Eerste Wereldoorlog en de Spaanse griep.", "Helaas heeft onze geschiedenis met 1672 al een officieel, met een hoofdletter geschreven, Rampjaar toen het volk redeloos, de regering radeloos en het het land reddeloos was. En hoewel dat laatste nu ook met corona het geval lijkt, kunnen er nu eenmaal geen twee offici\u00eble Rampjaren zijn. Daarom zal op 2020 hoogstens het label crisisjaar kunnen worden geplakt.", "Hoe erg corona en de lockdown ook zijn, op \u00e9\u00e9n plek is er niets aan de hand. De beurs weet van geen crisis. Hoogstens is er in maart even een dip geweest. Maar wie over tien jaar een grafiek in de hand krijgt gedrukt van de beurskoersen in de laatste vijftig jaar ziet amper een rimpeling in 2020.", "Op dit moment is juist de actuele vraag of 2020 een goed of superjaar voor aandelenbeleggers wordt. De Dow Jones-index sloot dinsdagavond voor het eerst in de geschiedenis boven de 30 duizend punten op 30.046. Sinds 1 januari is dat een winst van 5 procent.", "Veelvuldig wordt de lage rente als oorzaak voor de koersstijging van aandelen aangewezen \u2013 wie zijn geld in spaargeld of obligaties heeft zitten is een dief van zijn eigen portemonnee \u2013 maar aan de rente hebben de centrale banken dit jaar niet gesleuteld. Die was al nul en is nog steeds nul. Wel is er nog een smak geld in de economie gegooid door het opkopen van obligaties, maar dat proces is ook al enige tijd gaande.", "Vaak wordt gezegd dat de Dow misschien geen goede graadmeter is, omdat het slechts een weergave is van de koersontwikkeling van 30 Amerikaanse bedrijven, zij het de meest vooraanstaande. Maar de S&P 500 \u2013 de index van 500 beursgenoteerde fondsen in de VS \u2013 is dit jaar met 11 procent nog veel harder gestegen.", "Er kan verder worden gemopperd dat de beide indices alleen de koersontwikkeling weergeven van Amerikaanse bedrijven, waar de big tech zo\u2019n grote rol speelt. Ten slotte staat de AEX ondanks een ruimhartige Wopke Hoekstra nog een kleine procentpunt onder de beginstand van het jaar. Maar de zogenoemde MSCI World Index, die de mondiale koersontwikkeling weergeeft, is wel al 9 procent gestegen.", "Blijkbaar zijn er onder de beursfondsen wereldwijd meer winnaars van de coronacrisis dan verliezers. Het feit dat corona de vrijheid heeft ingeperkt, is voor de meeste grote bedrijven (onlinehandel en entertainment, informatieverstrekkers, dienstverleners) profijtelijk. De verliezers (luchtvaart, reiswezen, fysieke winkels, banken en delen van de industrie) zijn nu in de minderheid geraakt.", "Vaak wordt gezegd dat de beurs is losgezongen van de realiteit, maar misschien is de realiteit door corona wel veranderd."], "authors": ["Peter De Waard"], "keywords": ["van", "het", "jaar", "maar", "beurs", "zijn", "crisisjaar", "een", "superjaar", "wordt", "en", "dat", "er", "voor"], "pubDate": "2020-11-25T19:31:00+01:00", "publicationId": "1a359314-37ee-33a8-8de7-301d3eb2ed28"}