{"id": "849a6438-4f44-32fe-80ff-ed68953e109d", "title": "Wat is de beste uitvoering van Beethovens Eroica-symfonie?", "url": "https://volkskrant.nl/cultuur-media/wat-is-de-beste-uitvoering-van-beethovens-eroica-symfonie~bd15c38c/", "summary": "Om dat te vieren, kozen we de beste uitvoering van zijn Derde symfonie.\nEen panel van kenners mag betogen waarom een van die opnamen het overtuigendst is.\nBeeld HedofEr zijn honderden opnamen van, maar welke brengt de muzikale schok, het gevoel van revolutie het best over?\nKortom: wat is de beste uitvoering van Beethovens (misschien wel) beste symfonie?\nHet plan is als volgt: we draaien van alle tien opnamen de eerste vier minuten van het eerste deel van de symfonie (Allegro con brio).", "paragraphs": ["Beethoven is nu \u00e9cht 250 jaar oud. Om dat te vieren, kozen we de beste uitvoering van zijn Derde symfonie. \u2018Bij Beethoven moet je door de tunnel naar het licht. Alles moet vooruitwijzen.\u2019", "Een beetje gespannen is Hans Haffmans wel, vertelt hij voor we beginnen. Haffmans is presentator op Radio 4, de klassiekemuziekzender van de publieke omroep. Weinig mensen in Nederland zullen over zo veel repertoirekennis beschikken en nog minder mensen horen zo veel nieuwe opnamen voorbijkomen. \u2018Maar nu zit ik ineens aan de andere kant.\u2019", "Dat zit zo. Jarenlang (2003-2013) was Haffmans presentator van het programma Diskotabel (NTR). Vast onderdeel daarin is De Vergelijking: er komen drie uitvoeringen van hetzelfde stuk langs. Een panel van kenners mag betogen waarom een van die opnamen het overtuigendst is. Waar het panel soms in het duister tast, weet je als presentator natuurlijk precies wat er wordt afgespeeld. En vanmiddag jatten we deze formule schaamteloos en is Haffmans zelf een van de panelleden.", "Het stuk waar het allemaal om draait is de Derde symfonie van Beethoven: de baanbrekende Eroica. We vieren dat Beethoven dan eindelijk 250 jaar geleden geboren is (17 december was zijn doopdag). In de Eroica, voltooid in 1804, rekte Beethoven alle voor zijn tijdgenoten denkbare grenzen op in vorm, harmonie (kruidig!), speelduur (lang voor die tijd) en emotionele reikwijdte \u2013 daarom zien veel musicologen in de Eroica het begin van de Romantiek. De symfonie is niet op een verhaal gebaseerd, maar heeft een hero\u00efsch karakter: Beethoven droeg de symfonie aanvankelijk op aan Napoleon, in wie de componist een wereldverbeterende revolutionair zag. Hij veranderde van gedachten toen Napoleon zich tot keizer liet kronen.", "Beeld Hedof", "Er zijn honderden opnamen van, maar welke brengt de muzikale schok, het gevoel van revolutie het best over? Kortom: wat is de beste uitvoering van Beethovens (misschien wel) beste symfonie?", "Omwille van de tijd \u2013 we hebben maar een dag \u2013 beperken we ons tot tien opnamen. Wie zijn \u2018we\u2019? Naast Haffmans is niemand minder dan violist Liza Ferschtman bereid gevonden om mee te doen. Ferschtman, die in Bachland Nederland hardop durft te zeggen dat Beethoven haar favoriete componist is, speelde zijn Vioolconcert en vioolsonaten talloze keren. Namens de Volkskrant is muziekcriticus Maartje Stokkers present.", "Jurylid nummer 4 is opnameleider Brendon Heinst, van het label TRPTK, die zich vooral op de klankregistratie richt. We zijn te gast in zijn studio op een bedrijventerrein in Utrecht. Door zijn state-of-the-artspeakers horen we ieder mogelijk kraakje. En ik \u2013 Merlijn, hallo \u2013 ben er ook nog, als niet-meestemmend juryvoorzitter, secretaris (want er moet iemand verslag doen van deze gebeurtenis) en gelegenheids-dj (want er moet iemand op \u2018play\u2019 drukken).", "Nog onbekend met Beethoven, of een opfriscursus nodig? Lees dan eerst dit stuk.", "Het plan is als volgt: we draaien van alle tien opnamen de eerste vier minuten van het eerste deel van de symfonie (Allegro con brio). De juryleden maken aantekeningen en vertellen na afloop van ieder fragment wat ze vonden. Is de jury positief, dan gaat de opname door naar ronde 2, waarin we het tweede deel (Marcia funebre) bespreken volgens hetzelfde proced\u00e9 \u2013 als er steeds een paar uitvoeringen afvallen, hopen we na deel 4 een winnaar te kunnen presenteren. Pas nadat de kritiek gedeeld is, vertel ik het panel welk orkest er speelde en onder welke dirigent.", "De pennen in de aanslag, het geluid getest, iedereen voorzien van koffie en Turks gebak: we gaan beginnen.", "\u2018Bam! Bam!\u2019 \u2013 de eerste akkoorden komen uit de speakers. En dan: meteen dat motortje, de cellomelodie die al in maat 7 een afslag neemt (van d naar cis) die het geheel zo onheilspellend maakt \u2013 de eerste violen geven nog een antwoord van \u2018niets aan de hand\u2019, maar wij weten wel beter. De eerste opname is meteen een klassieke: we horen de Berliner Philharmoniker, 1962, onder leiding van Herbert von Karajan , de archetypische jetsetdirigent die wist hoe bepalend beeld kan zijn.", "Wat vindt de jury? \u2018Een oudje\u2019, constateert Maartje Stokkers na afloop. \u2018Een beetje log.\u2019 Liza Ferschtman heeft meegelezen in haar partituur. \u2018Het orkest klinkt breed en zwaar, ik hoor weinig van de dynamische tekens\u2019, zegt ze. \u2018Het is erg gladgestreken.\u2019 In de partituur staan metronoomcijfers die het tempo aangeven \u2013 uitgedrukt in het aantal tikken per minuut. De metronoom is een uitvinding uit Beethovens tijd. \u2018Hier staat tempo 60, dat hoor ik bij lange na niet.\u2019", "Conclusie: het wordt een nee. \u2018Ik w\u00edst het!\u2019, zegt Maartje Stokkers als blijkt dat het Karajan was. \u2018Ik zag dat aanstellerige gezicht voor me.\u2019", "De volgende opname komt uit Nederland. We horen een totaal andere esthetiek: het Orkest van de Achttiende Eeuw van de in 2014 overleden Frans Br\u00fcggen pionierde door Beethoven uit te voeren op historisch verantwoorde instrumenten, de violen werden weer bespannen met darmsnaren. De musici verdiepten zich in de oude speelwijzen, de instrumenten zijn een ruime halve toon lager gestemd dan in de opname van Karajan. De symfonie is opgenomen in 1987 in De Vereeniging in Nijmegen.", "Ik moet even slikken. Ik heb deze uitvoering grijsgedraaid \u2013 juist omdat de musici die oude instrumenten hier nog herontdekken, hoor je dat er moet worden gewerkt, waardoor je voelt hoe Beethoven die grenzen oprekte. Maar het oordeel is genadeloos.", "\u2018Het geluid is wel lekker, er is aanvankelijk veel spirit, maar de energie verslapt\u2019, zegt Liza Ferschtman streng. \u2018Er is weinig ritmische spanning. Er zijn vast betere authentieke opnamen.\u2019 Hans Haffmans: \u2018Ik hoor hier niet iemand die staat te dirigeren. Deze opname mist alle urgentie.\u2019", "\u2018Wie was de dirigent?\u2019, vraagt Haffmans. Frans Br\u00fcggen dus. Oef. Maar ja, het vonnis is geveld.", "Opname 3 dan. Deze dirigent zet een stuk sneller in. \u2018Hij speelt met sforzandi (een teken dat de muziek moet aanzwellen, red.)\u2019, zegt Ferschtman. \u2018Het is opzwepend. Maar het mag van mij allemaal wat meer door de bassen gedragen worden.\u2019", "Haffmans: \u2018Hoor je de historische uitvoeringspraktijk hierin terug?\u2019", "Ferschtman: \u2018Dit lijkt me een hybride.\u2019", "Dat klopt. De dirigent komt uit hetzelfde historisch-ge\u00efnformeerde kamp als Br\u00fcggen, maar brengt hier zijn idee\u00ebn over op een \u2018gewoon\u2019 orkest. Brendon Heinst: \u2018Het lijkt alsof de pauken voor de violen staan.\u2019 Haffmans: \u2018Ik hoor veel retoriek: punten en komma\u2019s. Ik vind het wel spannend, het lijkt Harnoncourt wel.\u2019 Dat klopt ook: Nikolaus Harnoncourt (1929-2016) dirigeert hier het Chamber Orchestra of Europe, de opname is uit 1991. Harnoncourt is postuum door naar de volgende ronde.", "De oudste opname is die van Otto Klemperer met het Philharmonia Orchestra uit 1959. \u2018Dit is ouderwets, maar op een pure manier en met een mooie balans\u2019, zegt Ferschtman. Maartje Stokkers ergert zich aan het gedragen tempo, maar we nemen hem toch mee naar de volgende ronde. Net als die van Claudio Abbado met de Berliner. \u2018Hij kleurt met het orkest, hij laat de houtblazers stralen\u2019, zegt Stokkers.", "Beeld Hedof", "Ferschtman: \u2018En wat een mooie articulatie. Hij is de eerste die die hemiolen (ritmische accentverschuivingen: als een driedelige maat tijdelijk in twee\u00ebn wordt opgedeeld, red.) echt laat horen. Maar het mag ietsie feller.\u2019", "Heinst: \u2018Er staat daar een buizenmicrofoon te ruisen. Ik hoor veel bijgeluiden, ik kan daar niet aan wennen.\u2019", "De opname van David Zinman met het Tonhalle Orchester wordt al snel afgeserveerd. \u2018Ouderwets vibrato\u2019 (Ferschtman), \u2018te gecontroleerd\u2019 (Heinst), \u2018n\u00e9t echt\u2019 (Haffmans), \u2018laat maar\u2019 (Stokkers). En bij de uitvoering van de M\u00fcnchner Philharmoniker schiet Liza Ferschtman al bij de eerste maat in de lach. De dirigent van dienst, de Roemeen Sergiu Celibidache , stond bekend om zijn extreem langzame tempi en om zijn vermogen om een orkest bijzonder m\u00f3\u00f3i te laten klinken. Maar is dat nou wat Beethoven wilde uitdrukken in deze maten, schoonheid?", "\u2018Wat een getrut\u2019, zegt Stokkers.", "\u2018Maar wel z\u00f3 veel diepte in de klank\u2019, zegt Heinst.", "\u2018En dit zijn goede blazers, geen ego-blazers\u2019, zegt Haffmans.", "\u2018Maar het heeft te weinig met Beethoven te maken\u2019, zegt Ferschtman. Het wordt een nee.", "Het contrast met de volgende opname \u2013 we zitten inmiddels bij nummer 8 \u2013 kan haast niet groter. Ferschtman: \u2018Ik word er bijna kortademig van, dat begin. Ik hoor veel drive, en dat is hartstikke belangrijk bij Beethoven. Maar je moet met je muzikale zinnen ook tot een punt komen en daar rust houden.\u2019", "Haffmans: \u2018Het orkest kan de dirigent haast niet bijhouden.\u2019", "Stokkers: \u2018Het lijkt alsof die openingsakkoorden voor hem een opmaat zijn voor de symfonie, in plaats van een statement op zich.\u2019", "Heinst: \u2018De ruimte klinkt heel droog, ik hoor weinig akoestiek. Maar het orkest klinkt op zich wel mooi.\u2019", "De vragende ogen \u2013 welke dirigent en orkest zouden dit kunnen zijn? \u2013 veranderen in oeps-ogen, want we hoorden het Residentie Orkest onder leiding van Jaap van Zweden . De cd is uitgebracht in 2003.", "De volgende dan. Wederom een Nederlander, maar dat weet het panel ook deze keer nog niet. Over de opname van het London Symphony Orchestra met Bernard Haitink is iedereen wel enthousiast. Althans, de strijkers van het Residentie Orkest klinken zowaar beter. \u2018Maar deze dirigent heeft een mooie visie en die volg ik\u2019, zegt Haffmans. \u2018Alles is zo goed uitgewerkt. Ik hoor voor het eerst iemand die zijn zinnen echt afmaakt.\u2019 Duidelijk: deze mag door.", "Maar dan, opname 10. We horen weer een orkest uit de historisch verantwoorde hoek. Even zie je het panel schrikken: daar kwam een behoorlijke knip voorbij \u2013 ook klassieke cd\u2019s bestaan vrijwel altijd uit aan elkaar geplakte takes. \u2018Maar wat een fijn tempo, veel dynamiek\u2019, zegt Ferschtman. Helemaal overtuigd is ze nog niet. \u2018In de textuur mis ik wat onderkant, wat helderheid.\u2019", "Haffmans: \u2018Bij Beethoven moet je door de tunnel naar het licht. Alles moet vooruitwijzen. Daar merk ik hier onvoldoende van.\u2019", "Heinst: \u2018Ik denk dat dit juist mijn favoriet is tot nu.\u2019", "De opname is van het Orchestre Revolutionnaire et Romantique, onder leiding van John Eliot Gardiner, en dateert van 1993.", "We nemen een pauze, tien minuutjes. Dan wil iedereen weer verder. Want iedereen hier vindt Beethoven heel belangrijk.", "Ik zal het van hieraf wat korter houden, dat dan weer wel. In deel 2, de treurmars, loopt Gardiner in. \u2018H\u00e9\u00e9l mooi gedaan en vol ritmische spanning\u2019, oordeelt Ferschtman. \u2018Heel muzikaal\u2019, zegt Haffmans. \u2018Prachtig. Te gek.\u2019 Ook over Haitink is iedereen enthousiast.", "De opname van Abbado redt het niet. Stokkers vindt het \u2018te stroperig\u2019. Haffmans, met plechtige stem: \u2018Na afloop van de teraardebestelling is er koffie en natte cake in de aula. Nee, het is allemaal te normaal, er is geen verbazing.\u2019 Over de opname van Klemperer is hij wel heel enthousiast. \u2018Vooral die hobosolo. Je hoort het ontzag voor de dood, de schok van de dood.\u2019 Toch laten we deze opname voor wat het is. \u2018Onze oren zijn nu eenmaal anders afgesteld dan in 1959\u2019, zegt Ferschtman.", "De opname van Harnoncourt blijkt de grootste tegenpool, en dat terwijl het tempo vergelijkbaar is. \u2018De hobo is bij Harnoncourt een solist binnen het collectief, hij zingt er niet bovenuit\u2019, zegt Haffmans. \u2018Er zit veel leven in\u2019, vindt Ferschtman.", "We gaan naar het derde deel, traditiegetrouw het lichtste in het geheel, het Scherzo. Tempo: Allegro vivace. Harnoncourt, Gardiner en Haitink zijn nog in de race. De jury besluit ze allemaal door te laten gaan naar de volgende ronde. Maar het Scherzo van Harnoncourt mocht toch wel iets grappiger. Haffmans: \u2018Dit doet Gardiner toch het best. Dit is puur theater.\u2019", "Op naar de finale van de symfonie \u00e9n de finale van deze Eroica-verkiezing. Na elf maten plukt de strijkersgroep een thema tevoorschijn waar vervolgens flink op los wordt gevarieerd. We openen met Haitink, die in 2019 op 90-jarige leeftijd stopte met dirigeren. \u2018Ik vind het begin niet zo sterk\u2019, vindt Ferschtman. \u2018Maar het grootste probleem is de zaal\u2019, vindt Heinst. De opname is gemaakt in de Barbican in Londen, met een berucht \u2018droge\u2019 akoestiek. Niet voor niets wil het London Symphony Orchestra dolgraag een nieuwe zaal betrekken.", "De spanning stijgt: het gaat dus tussen Gardiner en Harnoncourt. We beginnen bij de laatste. Toch een paar gefronste wenkbrauwen. Ferschtman: \u2018Ik hoor wel gelaagdheid, maar wat ik mis, is een iets rauwer randje. De karakterverschillen per variatie mogen uitgebreider.\u2019", "Beeld Hedof", "En dan zetten we Gardiner aan. Ja, deze wordt het dus. Precies dat laatste aspect, het verschil tussen de variaties, komt hier goed over. \u2018We horen de Ottomaanse invaders voorbijtrekken\u2019, zegt Haffmans. \u2018Wat opvallend is: de drie opnamen die wij het beste vonden, zijn alle drie gemaakt door dirigenten die zich hun hele carri\u00e8re lang zijn blijven ontwikkelen. De gemene deler is dat het voor alle drie nooit goed genoeg was. Haitink heeft een enorme ontwikkeling doorgemaakt, qua Beethoven. Maar bij Gardiner en Harnoncourt heb je meer van dat randje.\u2019", "Het is half zes, het is donker. De champagne en felicitaties mogen naar Engeland. Maar de conclusie is toch vooral dat de perfecte uitvoering van de Eroica niet bestaat. N\u00f3g niet. De orkesten blijven het proberen. En wij blijven luisteren."], "authors": ["Merlijn Kerkhof"], "keywords": ["van", "beethovens", "eroicasymfonie", "die", "dat", "een", "en", "maar", "opname", "ik", "zijn", "beste", "wat", "het", "uitvoering"], "pubDate": "2020-12-17T17:02:52Z", "publicationId": "1a359314-37ee-33a8-8de7-301d3eb2ed28"}