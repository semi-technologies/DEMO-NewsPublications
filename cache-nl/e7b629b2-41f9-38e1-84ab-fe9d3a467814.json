{"id": "e7b629b2-41f9-38e1-84ab-fe9d3a467814", "title": "Hoeveel geld mag ik mijn kinderen belastingvrij schenken?", "url": "https://volkskrant.nl/economie/hoeveel-geld-mag-ik-mijn-kinderen-belastingvrij-schenken~bec2c03e/", "summary": "Daarom komt de vrijstelling voor kinderen volgend jaar uit op 6.604 euro en voor anderen op 3.244 euro.\nU kunt uw kind ook eenmalig een grote schenking doen, onder voorwaarde dat het kind tussen 18 en 40 jaar oud is.\nDe belangrijkste uitzondering is: heeft uw kind v\u00f3\u00f3r 2010 een beroep gedaan op een verhoogde vrijstelling en daarna niet meer?\nDan moet u zich houden aan de maximale vrijstelling per jaar en uw kind moet rente betalen over de schuld.\nAls hij of zij het geld gebruikt voor een verbouwing van zijn eigen woning, wordt de rente aftrekbaar vanaf het moment van besteding.", "paragraphs": ["Mijn kinderen hebben het door corona zwaarder dan ik. Hoe kan ik hen helpen, zonder dat de Belastingdienst met een rekening komt?", "U mag uw kind dit jaar belastingvrij 5.515 euro schenken. Bij anderen dan kinderen is de vrijstelling 2.208 euro. De vrijstelling wordt ieder jaar gecorrigeerd voor de inflatie. Voor volgend jaar is het bedrag extra verhoogd, vanwege de coronacrisis. Daarom komt de vrijstelling voor kinderen volgend jaar uit op 6.604 euro en voor anderen op 3.244 euro.", "De teller begint ieder jaar op nul. Als u met de kerst geld overmaakt en vervolgens op 1 januari weer, kunt u dus veel uitdelen. Bij kinderen is dat ruim 12 mille.", "U kunt uw kind ook eenmalig een grote schenking doen, onder voorwaarde dat het kind tussen 18 en 40 jaar oud is. Deze vrijstelling is ingewikkeld: de maximale schenking is ongeveer 103.600 euro, maar het kind moet dat geld grotendeels besteden aan de eigen woning. Hij of zij mag het gebruiken om een woning te kopen, de hypotheek af te lossen, de erfpacht af te kopen of een verbouwing te financieren. Van deze vrijstelling is 26.500 vrij besteedbaar. Alleen het vrij besteedbare bedrag schenken kan ook.", "Er bestaan geen twee eenmalige vrijstellingen, waarvan er \u00e9\u00e9n vrij besteedbaar is en de ander gebruikt kan worden voor de eigen woning. Het is maar \u00e9\u00e9n vrijstelling en hij is eenmalig. Wie zijn kind eerder een hoog bedrag schonk, mag dat niet nog eens doen. De belangrijkste uitzondering is: heeft uw kind v\u00f3\u00f3r 2010 een beroep gedaan op een verhoogde vrijstelling en daarna niet meer? Dan mag u in 2020 nog 28.600 euro schenken voor de eigen woning.", "Een andere kwestie is: hoe gaat een eenmalige hoge schenking samen met een gewone schenking? Schenkingen uit hetzelfde jaar worden bij elkaar opgeteld. Dus als u dit jaar al een hoge schenking deed, mag u daarnaast niet nog eens 5.500 euro uitdelen. De uitzondering uit de vorige alinea is hier weer een uitzondering op. U mag in dat geval 28.600 plus 5.500 euro geven. Wie dit nader wil bestuderen, kan terecht op www.belastingdienst.nl/schenken.", "Deze complexe regels zijn niet gemaakt om u te ontmoedigen. Fiscale wetgeving is een oude sok die telkens opnieuw gestopt wordt. Het resultaat ziet er niet uit. Bijkomend voordeel is wel, dat het u dwingt na te denken over wat u doet.", "Bijvoorbeeld: misschien is het beter om in porties te schenken? U kunt ook een groot bedrag uitlenen en later de schuld gefaseerd kwijtschelden. Dan moet u zich houden aan de maximale vrijstelling per jaar en uw kind moet rente betalen over de schuld. Als hij of zij het geld gebruikt voor een verbouwing van zijn eigen woning, wordt de rente aftrekbaar vanaf het moment van besteding. U brengt uw kind tegelijk kennis bij over geldzaken. Daar wordt hij zelfstandig van en daar gaat het tenslotte om.", "Corona-uitzondering In 2021 mogen burgers eenmalig 1.000 euro meer belastingvrij schenken. Dat is een tegemoetkoming van de fiscus in tijden van corona."], "authors": ["Reinout Van Der Heijden"], "keywords": ["ik", "kinderen", "belastingvrij", "euro", "mijn", "jaar", "en", "kind", "een", "vrijstelling", "voor", "te", "schenken", "het", "hoeveel", "dat", "mag", "geld"], "pubDate": "2020-12-17T12:08:16Z", "publicationId": "1a359314-37ee-33a8-8de7-301d3eb2ed28"}