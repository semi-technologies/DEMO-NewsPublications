{"id": "5a52295a-6dd0-372b-a548-ee7a3ed5a056", "title": "De licht absurdistische documentaire The Mole Agent biedt een ontroerend inkijkje in een Chileens verzorgingstehuis \u2605\u2605\u2605\u2605\u2606", "url": "https://volkskrant.nl/cultuur-media/de-licht-absurdistische-documentaire-the-mole-agent-biedt-een-ontroerend-inkijkje-in-een-chileens-verzorgingstehuis~b548b468/", "summary": "Om iets omhanden te hebben reageert hij op een oproep in de krant: een priv\u00e9detective zoekt een hoogbejaarde spion.\nThe Mole Agent, vorige maand te zien op IDFA, is het aandoenlijke verslag van Sergio\u2019s undercoveroperatie in een Chileens verzorgingstehuis.\nHij wordt warm onthaald in het tehuis, waar hij een van de weinige mannen is.\nDat de charismatische Sergio een mol is, verdwijnt langzaam naar de achtergrond in deze deels met Nederlands geld gefinancierde documentaire.\nDe hele undercoveropzet is welbeschouwd meer een gimmick dan een noodzakelijke ingreep, maar het verleent The Mole Agent een vrolijke, licht absurdistische toets.", "paragraphs": ["The Mole Agent", "Meneer Sergio is 83. Vier maanden geleden is zijn vrouw overleden en sindsdien komen de muren op hem af. Om iets omhanden te hebben reageert hij op een oproep in de krant: een priv\u00e9detective zoekt een hoogbejaarde spion. Als enige van de senioren die komen solliciteren weet Sergio hoe hij met een smartphone moet omgaan. Dat wil zeggen, hij kan ermee bellen.", "The Mole Agent, vorige maand te zien op IDFA, is het aandoenlijke verslag van Sergio\u2019s undercoveroperatie in een Chileens verzorgingstehuis. Daar moet hij onderzoeken of een van de bewoners wel goed wordt behandeld. Sergio krijgt echte spionnengadgets mee, zoals een bril waarmee hij kan filmen. Hij wordt warm onthaald in het tehuis, waar hij een van de weinige mannen is. Al gauw heeft hij de nodige vriendinnen verzameld die zich om hem bekommeren \u2013 en andersom. Een flink deel van de inwoners is dementerend.", "Dat de charismatische Sergio een mol is, verdwijnt langzaam naar de achtergrond in deze deels met Nederlands geld gefinancierde documentaire. Schokkende onthullingen blijven uit, terwijl steeds meer nadruk komt te liggen op de hechte band tussen de bewoners van het verzorgingstehuis. Ondertussen weet Sergio wel bloot te leggen wat hun grootste probleem is: eenzaamheid, doordat familieleden nauwelijks op bezoek komen.", "Een spionagethriller is deze rustige, observerende film dus bepaald niet, hoe serieus Sergio zijn taak ook opvat. De hele undercoveropzet is welbeschouwd meer een gimmick dan een noodzakelijke ingreep, maar het verleent The Mole Agent een vrolijke, licht absurdistische toets. Bovendien stuurt Sergio\u2019s zoektocht de blik van de kijker, struinend door de gangen van het tehuis, op zoek naar de geheimen van de bewoners. Zijn dagelijkse verslagen aan zijn opdrachtgever geven de film ritme en structuur.", "Zo biedt The Mole Agent een ontroerend inkijkje in dit Chileense tehuis, dat overal had kunnen staan: de manier waarop ouderen uiteindelijk aan de zijlijn van hun eigen leven belanden, wachtend op afleiding, is universeel. Ondanks die schrijnende conclusie blijft de toon optimistisch. Tegenover de bewijzen van eenzaamheid stelt The Mole Agent hartverwarmende vriendschappen en oprechte aandacht. Aan het eind van de documentaire is het de vraag wat Sergio wil. Gaat hij terug naar zijn eigen huis, blij te ontsnappen uit een benarde, gesloten wereld, of blijft hij zich wentelen in de liefde van zijn nieuwe vrienden? Voor beide valt iets te zeggen."], "authors": ["Pauline Kleijer"], "keywords": ["agent", "van", "biedt", "het", "op", "inkijkje", "verzorgingstehuis", "hij", "ontroerend", "zijn", "mole", "licht", "een", "te", "en", "chileens", "sergio", "documentaire"], "pubDate": "2020-12-09T18:13:40+01:00", "publicationId": "1a359314-37ee-33a8-8de7-301d3eb2ed28"}