{"id": "02c62c63-0b66-3ba2-88d2-5aa1aad6e4ce", "title": "Flinke stijging aantal coronagevallen, 8793 nieuwe besmettingen", "url": "https://www.telegraaf.nl/nieuws/295220768/flinke-stijging-aantal-coronagevallen-8793-nieuwe-besmettingen", "summary": "Het offici\u00eble aantal besmettingen kan rond het weekeinde boven de 600.000 uitkomen.\nDat aantal kan eind deze week stijgen tot boven de 10.000.\nEen onbekend aantal mensen is genezen of overleden zonder dat het virus ooit bij hen is vastgesteld.\nVan de opgenomen pati\u00ebnten met Covid-19 liggen er nu 1179 op de verpleegafdelingen, 32 minder dan woensdag.\nOp de intensive care liggen 469 coronapati\u00ebnten, een afname van 4 pati\u00ebnten vergeleken met het voorgaande etmaal.", "paragraphs": ["In de afgelopen zeven dagen zijn bijna 48.000 mensen positief getest, tegen 35.000 de week ervoor.", "In Amsterdam kwamen afgelopen etmaal 415 besmettingen aan het licht. In Rotterdam werden 278 inwoners positief getest en in Den Haag 273. In Almere werd het virus bij 163 inwoners vastgesteld. Verder bleken 147 mensen uit de gemeente Utrecht het coronavirus te hebben opgelopen.", "Sterfgevallen", "Het aantal sterfgevallen steeg met 64. Dat wil niet zeggen dat al deze mensen afgelopen etmaal zijn overleden, omdat zulke informatie soms pas een tijdje na het overlijden wordt geregistreerd. Op woensdag waren 66 sterfgevallen gemeld.", "Het coronavirus werd eind februari voor het eerst vastgesteld in Nederland. Sindsdien zijn meer dan 585.000 Nederlanders positief getest. Het offici\u00eble aantal besmettingen kan rond het weekeinde boven de 600.000 uitkomen. Van iets meer dan 9900 mensen is zeker dat ze aan het virus zijn overleden. Dat aantal kan eind deze week stijgen tot boven de 10.000.", "De werkelijke aantallen besmettingen en sterfgevallen liggen overigens vrijwel zeker hoger. In de eerste golf werd lang niet iedereen getest, in de tweede golf lukte het niet iedereen om een afspraak te maken en sommige mensen zijn besmet zonder dat ze klachten hebben. Een onbekend aantal mensen is genezen of overleden zonder dat het virus ooit bij hen is vastgesteld.", "Lichte daling in ziekenhuizen", "Het aantal coronapati\u00ebnten in Nederlandse ziekenhuizen is donderdag weer wat gedaald. In totaal behandelen de ziekenhuizen nu 1648 pati\u00ebnten met Covid-19. Dat zijn er 36 minder dan woensdag, meldt het Landelijk Co\u00f6rdinatiecentrum Pati\u00ebnten Spreiding (LCPS).", "Van de opgenomen pati\u00ebnten met Covid-19 liggen er nu 1179 op de verpleegafdelingen, 32 minder dan woensdag. Op de intensive care liggen 469 coronapati\u00ebnten, een afname van 4 pati\u00ebnten vergeleken met het voorgaande etmaal.", "Vanwege de aanhoudende drukte in ziekenhuizen, vooral in de Randstad, werden de afgelopen 24 uur veertien pati\u00ebnten overgebracht naar ziekenhuizen in andere regio\u2019s, onder wie vier ic-pati\u00ebnten."], "authors": [], "keywords": ["mensen", "aantal", "besmettingen", "nieuwe", "het", "zijn", "pati\u00ebnten", "ziekenhuizen", "met", "flinke", "8793", "getest", "een", "dat", "stijging", "coronagevallen"], "pubDate": null, "publicationId": "eaaf7e23-4e36-3c2d-bfe0-80f3507a250a"}