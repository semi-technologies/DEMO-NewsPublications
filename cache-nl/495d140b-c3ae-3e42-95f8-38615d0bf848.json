{"id": "495d140b-c3ae-3e42-95f8-38615d0bf848", "title": "Wat er mis is met de 'Randstad versus regio'-tegenstelling", "url": "https://www.rtlnieuws.nl/economie/opinie/column/5207819/randstad-regio-woningmarkt-kloof-discussie-debat-verschillen", "summary": "In het publieke debat worden de verschillen tussen enerzijds de Randstad, en dan in het bijzonder Amsterdam, en anderzijds 'de regio' regelmatig breed uitgemeten en flink vergroot.\nHet zijn de grote steden waar de economische kansen, de politieke en culturele macht, en de welvaart in toenemende mate zich concentreren.\nLaat er geen twijfel over bestaan: die ruimtelijke verschillen zijn op allerlei vlakken wel degelijk flink toegenomen.\nEen andere studie toont toenemende verschillen in politieke voorkeuren tussen stad, suburb en platteland, en weer een andere studie toont een forse toename in regionaal economische verschillen.\nZe cre\u00ebert winnaars en verliezers op iedere plek en op ieder schaalniveau.", "paragraphs": ["In het publieke debat worden de verschillen tussen enerzijds de Randstad, en dan in het bijzonder Amsterdam, en anderzijds 'de regio' regelmatig breed uitgemeten en flink vergroot.", "Het zijn de grote steden waar de economische kansen, de politieke en culturele macht, en de welvaart in toenemende mate zich concentreren. De sociale, economische, culturele en politieke kloof met de rest van het land neemt toe.", "De duiding is vervolgens al snel dat er een welhaast onoverbrugbare kloof tussen de Randstedelijke elite en Jan Modaal in de regio is ontstaan.", "Hoewel het mij als sociaal geograaf goed doet dat ruimtelijke ongelijkheid aandacht krijgt, is het huidige debat op zijn zachtst gezegd te simplistisch, en doet het meer kwaad dan goed.", "Laat er geen twijfel over bestaan: die ruimtelijke verschillen zijn op allerlei vlakken wel degelijk flink toegenomen. Dat is het geval op de woningmarkt, zo toonden Rowan Arundel en ik aan in een vorig jaar verschenen wetenschappelijke studie.", "Dure buurten zijn alleen maar duurder geworden, en goedkope plekken juist (relatief) goedkoper. Dat heeft weer gevolgen voor vermogensopbouw en ruimtelijke segregatie. Een andere studie toont toenemende verschillen in politieke voorkeuren tussen stad, suburb en platteland, en weer een andere studie toont een forse toename in regionaal economische verschillen.", "De toename in ruimtelijke ongelijkheid is niet alleen wijdverbreid, maar ook gelaagd. Ze cre\u00ebert winnaars en verliezers op iedere plek en op ieder schaalniveau.", "De hoge druk op grote steden \u2013 Amsterdam wederom voorop \u2013 en enkele succesvolle middelgrote steden, biedt de bewoners van die steden niet alleen kansen, maar kan hen net zo goed in de knel brengen.", "De Raad voor de Leefomgeving waarschuwde eind vorig jaar voor de snel toenemende ontoegankelijkheid en onbetaalbaarheid van onze steden. Het wonen in de stad kan veel kansen en voordelen bieden, maar is niet meer voor iedereen weggelegd."], "authors": [], "keywords": ["er", "zijn", "mis", "regiotegenstelling", "voor", "en", "randstad", "met", "steden", "een", "dat", "op", "het", "maar", "wat", "versus", "ruimtelijke"], "pubDate": "2021-01-11T06:10:48Z", "publicationId": "ce2257c9-a2d2-3c8b-975a-6872cbf4036a"}