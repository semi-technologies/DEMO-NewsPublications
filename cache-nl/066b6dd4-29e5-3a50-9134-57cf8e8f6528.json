{"id": "066b6dd4-29e5-3a50-9134-57cf8e8f6528", "title": "Lard begon een bakkerij aan huis. Het werd een doorslaand succes", "url": "https://www.parool.nl/ps/lard-begon-een-bakkerij-aan-huis-het-werd-een-doorslaand-succes~bb7eb65f/", "summary": "Dat bleek het begin van een succesverhaal: zijn huis in Tuindorp Oostzaan is nu ook bakkerij.\nHet silhou\u00adet van een man met een toren van broden in zijn armen.\nEen verlaten keukentafel met een stilleven van onaangeroerde borden en een schaal mandarijnen.\nNet op tijd!\u201d Deze vrijdag is ze bezig met een amandel\u00adpolenta, sinaasappel-polenta-taart, shortbread en een walnotenmeringuetaart.\nVaak met een hond aan de lijn of een kind aan de hand.", "paragraphs": ["Tijdens de eerste lockdown bakte Lard Breebaart (43) zijn eerste zuurdesembrood. Dat bleek het begin van een succesverhaal: zijn huis in Tuindorp Oostzaan is nu ook bakkerij. Klanten staan in de rij voor het \u2018Kometenbrood\u2019 (en de taarten van zijn moeder). \u2018Pas op! Het is nog snoeiheet!\u2019", "Stemmen weerkaatsen in de nog slaperige Kometensingel. Nevel hangt tussen de huizen. Wazige lichtjes aan het einde van de straat in Tuindorp Oostzaan. Een geurspoor van versgebakken brood. Het silhou\u00adet van een man met een toren van broden in zijn armen. Vanuit een opengeslagen deur gloort warm licht. De gang, die hoort bij het hoekhuis op nummer 116, is omgebouwd tot kleine bakkerij.", "Lard Breebaart schuift zijn broden een voor een in de hete ovens. Hij staat al vanaf half zes \u2019s morgens te bakken. Zijn buurjongen Morris Burgio (16) helpt hem met de verkoop.", "Het is een winterse zaterdagochtend, nog geen acht uur. Frederik Molenschot (39) lijkt al uren wakker te zijn en kiest opgewekt een paar rozijnenbroodjes uit. Zijn stem klinkt luid voor het uur van de dag. \u201cIk kwam hier dwars door de mist aanrijden vanuit Zaandam,\u201d roept hij. \u201cVanuit de verte zie je die kerstlichtjes en dan ben je toch meteen verkocht? Hier haal je de beste broodjes van de wereld!\u201d Een wijds, ironisch armgebaar: \u201cEn dan word je ook nog eens geholpen door deze twee mooie jongens!\u201d", "Molenschot is een klant van het eerste uur. Sinds Breebaart in maart begon te bakken, staat hij elke zaterdagmorgen om kwart voor acht voor de deur. \u201cWe hebben zijn brood nu ook bij ons bedrijf voor de lunch en willen niets anders meer. Er zit diepte in, met een mooie snee bovenop, zoals dat hoort bij een b\u00e2tard.\u201d", "Hij wijst op de geel betegelde muur waarop Breebaart met zwarte viltstift de prijzen van zijn broden en taarten heeft genoteerd: classic b\u00e2tard 4,50, copain rozijn walnoot 1,25, grand b\u00e2tard 6,50, volkoren boule 4,50, copain olijf citroen 1,25.", "\u201cDie tegeltjes zijn z\u00f3 goed. Simpel en naar buiten doorgetrokken, en daar staat op zo\u2019n zelfde geel tegeltje het huisnummer. Hou ik van! Maar ik moet nu gaan. Broden naar mijn moeder in Breda brengen!\u201d", "Beeld Jurre Rompa", "Keukentafel", "Langzaam groeit de wachtrij, die vrij zicht heeft op de helverlichte woonkamer van de familie Breebaart. Een verlaten keukentafel met een stilleven van onaangeroerde borden en een schaal mandarijnen. Buiten herinneren twee verschoten plastic kinderstoeltjes, nat van dauw, aan twee jonge bewoners: zoon Toto (1) en dochter Juki (3).", "Op de vrijdag ervoor is het in diezelfde huiskamer spitsuur. Breebaart en zijn moeder Saskia Janzen (71) hebben die dag gereserveerd om te bakken. Hij het brood, zij de taarten. Breebaart slaat het witte meel van zijn handen. Janzen beent in haar witte koksbuis van de walmende taarten op het kookeiland naar de verwoed draaiende deegmachine. Tien weken geleden heeft zij de patisserie aan het assortiment van de bakkerij toegevoegd.", "Janzen is klinisch psycholoog en werkt nog twee dagen per week in haar eigen praktijk in Leiden, maar wil haar vrije vrijdag graag besteden aan een geliefde bezigheid: koken en bakken.", "\u201cJongen, waar begin je aan. Keihard werken voor weinig geld!\u201d had ze aanvankelijk bezorgd gezegd toen Breebaart zijn plan voor een kleine buurtbakkerij onthulde. Maar al gauw raakte ze net zo \u00adge\u00efnspireerd als haar zoon. Elke vrijdagochtend rijdt ze vanuit Leiden naar Amsterdam om taarten, madeleines en shortbreads te bakken.", "Op tafel ligt een stapel stokoude kookboeken met omkrullende rafelranden. \u2018Culinaria van ver en dichtbij\u2019 staat op het omslag. Janzen koestert de naslagwerkjes. \u201cZe zijn letterlijk stukgebruikt. Mijn \u00admoeder kookte volgens de recepten van Lydia Winkel, die was destijds culinair journalist van Het Parool. Ze was minstens zo \u00advernieuwend als de Britse chef-kok Jamie Oliver.\u201d Ze schuift een vergeeld krantenartikel over tafel. \u201cDit stuk hebben we altijd van haar bewaard. \u2018Voor wie wil gaan bakken. Negen regels om er succes mee te oogsten\u2019.\u201d We lezen Les 9 van Winkel (1913-1964): \u2018Het ergste is natuurlijk verbranden. Vertrouw nooit op uzelf: u weet nooit wie u ineens telefonisch aan de praat houdt en hoe ver u wegdroomt bij radio- of grammofoonmuziek, en dan is de ramp gebeurd.\u2019", "Kort daarna snelt Janzen naar de oven, waaruit een wolk van rook ontsnapt. Ze wappert met haar handen: \u201cO jee! Net op tijd!\u201d Deze vrijdag is ze bezig met een amandel\u00adpolenta, sinaasappel-polenta-taart, shortbread en een walnotenmeringuetaart. \u201cDie laatste is een van mijn klassiekers. Maar ik bak ook nieuwe creaties. Als ik alleen zou moeten teren op recepten van twintig jaar geleden, was ik binnen de kortste keren bejaard,\u201d zegt ze lachend. \u201cHet gaat nu wel om grotere hoeveelheden dan ik gewend was, dus ik moet mijn liefde over meerdere taarten verdelen.\u201d", "Moeder en zoon zijn volledig op elkaar ingespeeld, alsof ze al jaren samenwerken. Niet verwonderlijk, want als kind hielp Breebaart zijn moeder al graag met taarten bakken. En ook later stonden ze op hoogtijdagen steevast zij aan zij in de keuken. Breebaart: \u201cHet koken zit in de familie. Ik heb dat altijd met plezier gedaan. Als student keken anderen ervan op wat ik op dat gebied al kon.\u201d", "(Buur)jongetjes Yossarian Yitshaki (links) en Rafael Yitshaki (rechts). Beeld Jurre Rompa", "Buren", "In maart, gedurende de eerste lockdown, besloot hij weer eens een zuurdesembrood te bakken. Gewoon voor de lol. Hij had dat eerder wel eens met zijn vrouw Femke \u00adLutgendorff (39) gedaan, maar zodra de zorgvuldig gekweekte zuurdesem weer doodging, verwaterden zijn bakambities. Drukke werkzaamheden en zijn jonge gezin hielden hem in zijn greep. Totdat hij afgelopen voorjaar weer eens een poging waagde en een glazen pot met bloem, meel en water vulde om de zuurdesem te kweken. Als freelance merkstrateeg had hij minder werk, dus tijd genoeg.", "\u201cMijn eerste zelfgebakken desem\u00adbroden gaf ik aan de buren. Ze vonden die lekker, terwijl ze toen nog niet eens echt goed waren. In ruil voor mijn brood kreeg ik dan eieren van hun kippen of zelf\u00adgemaakte jam.\u201d", "Op dat moment deed Breebaart alles nog vanuit zijn eigen woonkeuken, omringd door de Duplo van zijn kinderen. \u201cHet was een heel gepuzzel om in onze gewone oven alles gebakken te krijgen. In het begin ging er ook van alles mis. Zo deed ik de koelkast open en zag ik een olifant van deeg naar buiten komen. Of ik vergat dat rijzen met warm zomerweer twee keer zo snel gaat. Als je in het begin iets verkeerd doet met kneden, blijft dat je het hele \u00adproces achtervolgen. Je hebt met zo veel schakeltjes te maken: de duur en manier van het kneden, vocht in het deeg, warme of koude temperatuur, het soort rijsmandje. Ik heb nu geleerd mini-experimenten te bedenken om fouten binnen het proces op te lossen.\u201d", "Breebaart las daarnaast veel boeken over brood, luisterde talloze podcasts, bekeek YouTubefilmpjes en liep drie keer een dag stage bij verschillende bakkers. Inmiddels heeft hij zo\u2019n vijfduizend broden gebakken. \u201cBij tienduizend zal ik hopelijk \u00e9cht het gevoel voor het deeg hebben. Het is moeilijk te omschrijven, maar je voelt aan de demping of het deeg goed is en niet te stijf, nat of plakkerig. Dat krijg ik steeds beter onder de knie.\u201d", "Breebaart gebruikt uitsluitend biologische ingredi\u00ebnten, zoals bloem van De Commandeursmolen in Mechelen, oude graansoorten van molen De Zandhaas in Santpoort en meel van Voogd in de Ouddorpse molen De Hoop.", "Groepsapp", "Al gauw groeide de kleine ruilhandel uit tot een veel bredere klantenkring. Eerst via een groepsapp op bestelling, later op zaterdagochtend bij de Kometensingel 116. De laatste maanden komen mensen zelfs vanuit het centrum, de Jordaan en Amsterdam-West met het pontje over het IJ voor het brood dat \u2018Kometenbrood\u2019 is gaan heten. \u201cIk begon met tien broden, inmiddels zijn het er 150 per dag. Eerst had ik genoeg aan een paar kilozakjes meel van de Gebroeders Niemeijer, een ambachtelijke Franse bakkerij op de Nieuwendijk, nu haal ik ze per tien zakken van 25 kilo bij Piet Verschoren. Zo ga je steeds een stapje verder.\u201d", "De vraag steeg zo snel dat Breebaart met al zijn broden de keuken uitgroeide. \u201cIk kwam op het idee om de fietsen en \u00adkinderwagens uit de gang te halen en daar semiprofessionele bakovens en apparatuur te plaatsen. Vanuit deze ruimte bakken en verkopen we nu de broden. Mensen stonden eerst al ruim voor achten bij de deur omdat ze bang waren dat alles al weg was. Nu bak ik meer, waardoor ik tot twaalf uur \u2019s middags genoeg heb. Ik heb ook op dinsdag een extra bak- en verkoopdag toegevoegd. Femke helpt mij dan met de verkoop.\u201d", "Beeld Jurre Rompa", "Jonge desem", "Buiten voegen op zaterdagochtend steeds meer klanten zich bij de bakkerij. Vaak met een hond aan de lijn of een kind aan de hand. \u201cMensen zeggen: \u2018Mijn kinderen willen alleen het brood van Lard.\u2019 Ik denk dat kinderen het zo lekker vinden omdat ik een jonge desem gebruik,\u201d zegt Bree\u00adbaart. \u201cDaardoor is de zuurdesemsmaak niet zo nadrukkelijk aanwezig.\u201d", "Daniel Lescot (42), muts op, sandalen aan, vraagt met Vlaams accent om een grand b\u00e2tard. \u201cHoe heet die grappige buurman van je? Die Belg?\u201d informeert Breebaart.", "\u201cDie Belg? Dat ben ik waarschijnlijk,\u201d grinnikt Lescot.", "\u201cNee, die andere Belg, die naast je woont. Hij komt hier nu ook brood halen.\u201d", "Lescot knikt. \u201cAh ja. Die heb ik door\u00adverwezen.\u201d", "Elke zaterdag koopt Lescot vers Kometenbrood. \u201cIk wil de lokale ondernemers in het dorp steunen. Via via hoorde ik dat ze hier goed brood hebben. En dat klopt. Kijk maar, ik ben niet de enige,\u201d zegt Lescot en hij knikt naar een man die vertrekt met vier opeengestapelde broden in papieren zakken. \u201cHet is zo lekker dat het snel op gaat. Mensen halen voorraden om in te vriezen. Ja, het is wat duurder \u2013 vier euro vijftig voor een brood. Het is maar net waar je je prioriteiten legt.\u201d", "Even later doorboren felle koplampen het ochtendfloers. Pal voor de bakkerij stopt een oude Volkswagen Vento. Witte pluimen uit de uitlaat, ronkende motor. Een jonge vrouw op sloffen stapt uit. Het portier blijft openstaan. Vita Mees (31) is al sinds maart vaste klant bij Breebaart.", "\u201cHet brood is z\u00f3 lekker,\u201d zegt ze. \u201cIk heb er ook wat rozijnenbroodjes bij genomen. Enne, normaal ga ik niet met de auto, hoor!\u201d", "Krentenbollen", "Vanuit de bakkerij klinken voortdurend kreten van verrukking van kersverse \u00adklanten. \u201cWat een goed idee om hier te gaan bakken!\u201d Breebaart haalt een nieuwe lading brood uit de dampende ovens. \u201cPas op, het is nog snoeiheet!\u201d waarschuwt hij.", "\u201cGoeiemorgen! Doe maar wat van die krentenbolletjes,\u201d zegt Joop Sproet (65), Amsterdams accent, instappers, leren", "jack met bontkraag. Als doorgewinterde klant kijkt hij al niet meer op van Bree\u00adbaarts assortiment. \u201cIk woon hier tegenover. Vijf passen en je bent er. Lekker \u00admakkelijk. Mijn vrouw Astrid en ik kopen hier ons brood en wat krentenbollen. Ook op \u00addinsdag.\u201d", "Breebaarts vrouw Femke drinkt soms even koffie met overbuurvrouw Astrid. \u201cDeze bakkerij heeft ook een sociale functie gekregen. Het is vooral leuk dat alle buurtbewoners ons weten te vinden,\u201d \u00advertelt ze tijdens haar ontbijt met Toto en Juki \u2013 met een nog warm brood op tafel.", "Breebaart krijgt intussen geen tijd te rusten. Klanten blijven maar komen. \u201cOp den duur zal ook deze plek te klein zijn.", "Ik ben op zoek naar een nieuwe ruimte om uit te breiden. Mijn werk heb ik opgegeven. Ik richt me volledig op de bakkerij. Daar heb ik volop nieuwe plannen voor.", "Ik zou bijvoorbeeld focaccia\u2019s, sandwichbrood en croissants kunnen gaan maken.\u201d", "Het geeft hem voldoening te zien dat mensen blij worden van zijn broden. \u201cLaatst was hiernaast een flinke kerel aan het klussen. Hij kocht een brood en stapte daarna in zijn bestelbus. Hij at het hele brood op. Zonder beleg. Dat vind ik een groot compliment.\u201d"], "authors": ["Marloes De Moor"], "keywords": ["lard", "bakkerij", "ik", "van", "zijn", "en", "een", "met", "dat", "succes", "aan", "op", "te", "het", "huis", "doorslaand", "werd", "begon"], "pubDate": "2021-01-09T14:00:53Z", "publicationId": "a3002aeb-6d5a-3894-adcb-0212effbc567"}