{"id": "a9989c16-5d46-3d4c-89de-b8075a2ed146", "title": "Grietjes woonwagen moet op de schop: \u2018Dit is mijn tempel\u2019", "url": "https://www.parool.nl/amsterdam/grietjes-woonwagen-moet-op-de-schop-dit-is-mijn-tempel~bc21b23e/", "summary": "Het buitenleven met de andere woonwagenbewoners op het landje was verrukkelijk, vertelt ze, maar school was een ander verhaal.\nVijf jaar later trouwde ze met haar eerste man, een \u2018burger\u2019, en betrok met hem een eigen wagen.\nMet haar tweede man probeerde ze een eigen bedrijf te starten, maar dat ging niet van een \u00adleien dakje.\nTwee dingen waar ik veel baat bij heb.\u201dHet afgelopen decennium had Bouw niet te kracht noch het geld om haar woonwagen op te knappen.\nMet het verbod op rondtrekken luidde de Nederlandse wet in 1968 het einde in van het \u2018scheffen met de rolleman\u2019, het zwerven met de woonwagen.", "paragraphs": ["Grietje Bouw heeft een aneurysma van 4,5 centimeter in haar hoofd. \u2018Ik ben een wandelende tijdbom.\u2019 Beeld Eva Plevier", "Grietje Bouw (54) wijst naar het plafond en begint over de immense lekkage van een tijdje geleden. \u201cOveral stonden emmers om het water op te vangen. Op een gegeven moment heb ik van die kinderbadjes opgeblazen want er was geen houden aan.\u201d Het water heeft zijn sporen achtergelaten, het houten gestel is op plekken scheef getrokken. De schuifpui aan de voorzijde kan niet meer open, de vloer is ongelijk en op sommige plekken is de waterschade nog te zien. \u201cMet hulp van mijn vader hebben we er destijds een nieuw dak op kunnen zetten. Anders had ik allang moeten vertrekken.\u201d", "Vooroordelen", "Bouw is een geboren en getogen woonwagen\u00adbewoonster. Haar wieg stond in een klassieke wagen op wielen, \u2018een echte pipowagen\u2019, die door paarden werd getrokken. \u201cWe reisden van plek naar plek, als een echte \u2018rolleman\u2019, maar op een gegeven moment werd dat bij de wet verboden en kwamen we hier in Amstelveen te staan.\u201d (Zie kader.)", "Het woonwagenkamp aan de Poel was er zonder Bouws vader niet geweest. Hij streed voor een vaste plek, ging bij de gemeente langs, maakte gebruik van zijn inspreekrecht. \u201cWe kraakten het parkeerterrein van het zwembad omdat we geen kant op konden, en uiteindelijk werd besloten dat we hier permanent mochten blijven, mede dankzij mijn pa. Van hem heb ik mijn doorzettingsvermogen.\u201d", "Als \u2018meisje van het kamp\u2019 kreeg Bouw met een hoop vooroordelen en stigma\u2019s te maken. Het buitenleven met de andere woonwagenbewoners op het landje was verrukkelijk, vertelt ze, maar school was een ander verhaal. \u201cHet leren ging me niet goed af en daarbovenop hadden de leraren de pik op me.\u201d Ze verliet school op haar 13de. Vijf jaar later trouwde ze met haar eerste man, een \u2018burger\u2019, en betrok met hem een eigen wagen. Ze kregen twee kinderen, maar het \u00adhuwelijk hield geen stand.", "Met haar tweede man probeerde ze een eigen bedrijf te starten, maar dat ging niet van een \u00adleien dakje. \u201cIk zat tot die tijd thuis met de kids, dat is ook een beetje de woonwagencultuur: man gaat uit werken, vrouw blijft thuis. Maar ik wilde zelfstandig zijn, mijn eigen geld verdienen. Alleen wie neemt je aan als je nauwelijks kan schrijven of rekenen?\u201d", "Schuldsanering", "Met een hoop doorzettingsvermogen en overtuigingskracht wist ze een baantje bij de Lidl te krijgen. \u201cBinnen de kortste keren mocht ik achter de kassa. Het heeft me een hoop zweet en tranen gekost, want met cijfers ben ik niet zo goed, maar ik had een grote drang mezelf te bewijzen, dus zette ik door.\u201d Ondertussen liep het bedrijf van haar man niet, stapelden de schulden zich op en toen ook dit huwelijk op een scheiding afstevende, bleef Bouw met een fikse schuldenlast achter. \u201cHet was tegenslag na \u00adtegenslag, een zware periode brak aan.\u201d", "Bouw moest de schuldsanering in, wat doorgaans drie jaar bikkelen betekent, maar door fouten van de gemeente en de bewindvoering heeft ze 11 jaar lang van 30 euro per week moeten leven. Door haar laaggeletterdheid had ze geen zicht op wat werd besloten. \u201cDie jaren hebben me alles gekost wat me lief was. De gebruikelijke drie jaar zijn zwaar maar vanaf dag \u00e9\u00e9n tel je af. In mijn geval kwam er telkens meer bij. Uit onvermogen en verdriet greep ik naar de drank.\u201d", "Aneurysma", "Ze werd depressief, deed twee zelfmoordpogingen en zocht hulp. Met medicatie leek het beter te gaan, totdat ze een herseninfarct kreeg. Artsen ontdekten een aneurysma van 4,8 centimeter in haar hersenen. \u201cIk ben een wandelende tijdbom.\u201d Werken zit er niet meer in, tot Bouws grote verdriet. \u201cHet zorgde voor structuur en afleiding. Twee dingen waar ik veel baat bij heb.\u201d", "Het afgelopen decennium had Bouw niet te kracht noch het geld om haar woonwagen op te knappen. Het tocht vreselijk, ze is maandelijks 300 euro aan stookkosten kwijt. Ze wil hier niet weg, maar er zal iets moeten gebeuren wil Bouw haar wagen niet verliezen. \u201cDit is mijn tempel, de plek die me overeind houdt. Het betekent alles voor me.\u201d", "De rolleman In het Bargoens, de \u2018dieventaal\u2019 van weleer, wordt een woonwagen een rolleman genoemd. Met het verbod op rondtrekken luidde de Nederlandse wet in 1968 het einde in van het \u2018scheffen met de rolleman\u2019, het zwerven met de woonwagen. Het onderscheid tussen de \u2018reizigers\u2019 (kampers die rondtrekken) en \u2018plakkers\u2019 (kampers die permanent op een kamp verbleven) verdween daarmee. Maar het streven van woonwagenbewoners naar autonomie en onafhankelijkheid bleef, al werd het mobiele bestaan aan banden gelegd. Wat ook nooit is veranderd, is de benaming van de rest van de samenleving, die bestaat nog altijd uit \u2018burgers\u2019 of \u2018boeren\u2019.", "Jessi Nabuurs Beeld Eva Plevier"], "authors": ["Bien Borren"], "keywords": ["ik", "moet", "grietjes", "van", "woonwagen", "tempel", "mijn", "en", "een", "met", "ze", "dit", "op", "te", "schop", "het", "niet"], "pubDate": "2021-01-09T17:00:00Z", "publicationId": "a3002aeb-6d5a-3894-adcb-0212effbc567"}