{"id": "9008b02d-c356-3fb0-9fa0-634a52b9fe58", "title": "De deughype rond Tony\u2019s Chocolonely vind ik minder curieus dan het product zelf", "url": "https://volkskrant.nl/columns-opinie/de-deughype-rond-tony-s-chocolonely-vind-ik-minder-curieus-dan-het-product-zelf~baf49c84/", "summary": "Portugal is een paradijs voor chocoholics en de taart van Carlos Braz Lopes de beste van de wereld, zoals de naam van zijn toko al verraadt.\nZo verorber ik dagelijks de huismerken van Lidl en Aldi en op zon- en feestdagen lekkere old-school Snickers.\nUitgesproken onappetijtelijk vind ik After Eight, Mon Ch\u00e9ri, de Discover-serie van Appie (met smaken als zeewier, wasabi, spruitjes en boerenkool) \u00e9n Tony\u2019s Chocolonely.\nHenk Jan Beltman, de flamboyante ceo, bekladde eerder dit jaar de Beurs van Berlage met het logo van zijn slaafvrije reep plus de slogan Black Lives Matter.\nHeske Verburg, directeur van Solidaridad: \u2018Zelfs de chocoladeletters van Tony\u2019s veroordelen Afrikaanse telers tot een leven onder het bestaansminimum.\u2019De deughype rond deze hipsterchocola vind ik echter minder curieus dan het product zelf.", "paragraphs": ["Ik ben een pathetische chocoladejunk. Zo pakte ik ooit in een opwelling de trein naar Lissabon om me daar ongans te vreten bij O Melhor Bolo de Chocolate do Mundo, een piepklein zaakje in de wijk Campo de Ourique. Portugal is een paradijs voor chocoholics en de taart van Carlos Braz Lopes de beste van de wereld, zoals de naam van zijn toko al verraadt.", "De verslaving begon heel onschuldig met Koetjesrepen, Drie Musketiers, Kwatta, Mekka, Choba, hagelslag en chocoladepeuken. Mijn smaak is mettertijd ge\u00ebvolueerd maar toch ben ik geen chocosnob geworden. Zo verorber ik dagelijks de huismerken van Lidl en Aldi en op zon- en feestdagen lekkere old-school Snickers.", "Uitgesproken onappetijtelijk vind ik After Eight, Mon Ch\u00e9ri, de Discover-serie van Appie (met smaken als zeewier, wasabi, spruitjes en boerenkool) \u00e9n Tony\u2019s Chocolonely.", "Vorige week werd Tony\u2019s jaarverslag gepresenteerd tijdens een \u2018total rock\u2018n\u2019rollercoaster\u2019 met Idris Elba, Pharrell Williams en televisiepersoonlijkheden Rutger Bregman, Akwasi en Sophie Hilbrand. Kennelijk klotst het geld tegen de plinten want deze sterren stralen niet pro Deo.", "Toch is de financi\u00eble situatie van de marketinglieveling \u2013 wiens reepjes de troostprijs zijn van de evenzeer altru\u00efstische Postcode Loterij \u2013 niet rooskleurig, zo werd duidelijk tijdens de kneiterhippe presentatie: een winstmarge van slechts 0,3 procent en het marktaandeel in Nederland daalde zelfs. Get woke, go broke en anders redden de wereldverbeteraars van Nestl\u00e9 de boel wel.", "Henk Jan Beltman, de flamboyante ceo, bekladde eerder dit jaar de Beurs van Berlage met het logo van zijn slaafvrije reep plus de slogan Black Lives Matter. Dit was uiteraard geen vandalisme of ordinaire guerrillamarketing \u2013 ook al haalde Beltman met zijn arrestatie het landelijk nieuws \u2013 maar een verzetsdaad tegen het beeld van Jan Pieterszoon Coen in de muur van de Beurs. Coens aanwezigheid straalt slecht af op Tony\u2019s superstore in het rijksmonument.", "Slaafvrij blijkt overigens een rekkelijk begrip want hulporganisatie Solidaridad Europe stelt dat de ide\u00eble chocokoning te weinig betaalt aan telers: 2 dollar per kilo cacaobonen, terwijl Solidaridad 3 dollar fair vindt. Heske Verburg, directeur van Solidaridad: \u2018Zelfs de chocoladeletters van Tony\u2019s veroordelen Afrikaanse telers tot een leven onder het bestaansminimum.\u2019", "De deughype rond deze hipsterchocola vind ik echter minder curieus dan het product zelf. Ik heb \u00e9\u00e9n keer een zeezoutkaramelreep gescoord en die was, los van de zurige melkpoedertint, zo keihard dat ik hem niet fatsoenlijk kon delen. Dat zal wel iets verkooptechnisch zijn, terwijl de mantra van ware chocofielen juist luidt: sharing is caring."], "authors": ["Arthur Van Amerongen", "Gabri\u00ebl Kousbroek"], "keywords": ["deughype", "van", "solidaridad", "dan", "een", "en", "zelf", "minder", "met", "ik", "zijn", "zo", "vind", "rond", "product", "tonys", "het"], "pubDate": "2020-12-07T14:36:58Z", "publicationId": "1a359314-37ee-33a8-8de7-301d3eb2ed28"}