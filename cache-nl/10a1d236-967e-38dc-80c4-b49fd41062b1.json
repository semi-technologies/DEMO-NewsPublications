{"id": "10a1d236-967e-38dc-80c4-b49fd41062b1", "title": "Argentini\u00eb huilt, Pluisje is niet meer", "url": "https://www.parool.nl/wereld/argentinie-huilt-pluisje-is-niet-meer~b4d6e870/", "summary": "Op een steenworp van het stadion van Argentinos Juniors, waar Maradona debuteerde als profvoetballer, leggen buurtbewoners bloemen neer bij zijn voormalige woning.\nHier was \u2018Pluisje\u2019 een attractie: eerst op het veld en na zijn voetbalcarri\u00e8re op de tribune, als hij vanuit zijn skybox luidkeels \u2018zijn\u2019 Boca aanmoedigde.\nZe zijn Maradona eeuwig dankbaar voor de \u2018Hand van God\u2019, zijn handsdoelpunt op het WK van 1986 tegen Engeland.\nPresident Alberto Fern\u00e1ndez, groot fan van van Maradona en van Argentinos Juniors, heeft drie dagen van nationale rouw afgekondigd.\nHij stelde zijn werkpaleis beschikbaar voor een wake, het lichaam van Maradona is daar inmiddels gearriveerd.", "paragraphs": ["De Argentijnse hoofdstad Buenos Aires rouwt om het overlijden van voetbalvedette Maradona. De president kondigde drie dagen van nationale rouw af. \u2018Ik heb twee uur gejankt, maar nu gaan we hem eren.\u2019", "\u201cVandaag is het voetbal gestorven.\u201d Sportjournalist Horacio Pagani kan zijn tranen niet inhouden als hij live op de lokale televisie spreekt over de dood van zijn vriend Diego Armando Maradona.", "Argentini\u00eb rouwt om de dood van de voetballegende. Op iedere tv-zender zijn de beelden hetzelfde: presentatoren die met rode oogjes het overlijden van de oud-wereldkampioen bekendmaken.", "\u201cWe maakten ons regelmatig zorgen over zijn gezondheid,\u201d zegt presentator Sebasti\u00e1n Vignolo. \u201cMaar tot nu toe kwam Diego er altijd mee weg. Want Diego was een superheld.\u201d De kijker mag de conclusie trekken: superhelden sterven niet. Oud-teamgenoot van Maradona, Oscar Ruggeri, die in 1986 wereldkampioen met hem werd, kijkt beduusd toe en antwoordt. \u201cHij maakte ons gelukkig\u201d. Nu overheerst het verdriet.", "Op de wereldkaart", "De Argentijnen hebben veel afgezien. Crisis na crisis ging vooraf aan de coronapandemie, die ongekend hard toeslaat in het Zuid-Amerikaanse land. Maar dat weerhoudt fans er niet van de straat op te gaan om hun held te eren. Op een steenworp van het stadion van Argentinos Juniors, waar Maradona debuteerde als profvoetballer, leggen buurtbewoners bloemen neer bij zijn voormalige woning. \u2018Bedankt voor alles Diego, vaarwel,\u2019 staat te lezen op een van de kaartjes.", "Tom\u00e1s Messina werkt als historicus bij Argentinos Juniors. \u201cDiego betekent voor mijn club wat Cruijff voor Ajax heeft betekend. Hij heeft een bescheiden club op de wereldkaart gezet. De oudere fans hebben van hem kunnen genieten, maar dankzij zijn transfer hebben we een elftal opgebouwd waarmee we in de jaren tachtig kampioen van Zuid-Amerika werden. En later heeft hij de club in zware tijden financieel gesteund.\u201d", "Ook bij de toegangspoortjes van La Bombonera, het mythische stadion van grote broer Boca Juniors, hangen posters van Maradona en worden kaarsjes gebrand. Hier was \u2018Pluisje\u2019 een attractie: eerst op het veld en na zijn voetbalcarri\u00e8re op de tribune, als hij vanuit zijn skybox luidkeels \u2018zijn\u2019 Boca aanmoedigde.", "De internationale bekerwedstrijd die Boca gisteravond moest spelen, werd direct door de Zuid-Amerikaanse bond afgelast.", "Hand van God", "Tot ver buiten de Argentijnse hoofdstad trokken fans gisteren naar stadions waar Maradona speelde, zoals in Rosario bij Newell\u2019s Old Boys. In Buenos Aires verzamelden de meeste fans zich \u2019s avonds bij de Obelisk, in het hart van de stad. Normaal vloeien daar tranen van geluk: hier vieren voetbalfans traditiegetrouw hun kampioensfeest.", "Ook Fernando Rinero (40) is naar de Obelisk gekomen. \u201cOm te feesten. Toen ik het nieuws hoorde, heb ik eerst twee uur gejankt. Maar nu gaan we hem drie dagen eren.\u201d Samen met andere fans zingt hij Maradona toe. Getooid in een shirt van Boca\u2019s aartsvijand River Plate. \u201cDe liefde voor Maradona is groter dan de liefde voor welke club dan ook.\u2019'", "Met de honderden al vroeg aanwezige fans zingt hij: \u2018Wie niet springt, is een Engelsman\u2019. Ze zijn Maradona eeuwig dankbaar voor de \u2018Hand van God\u2019, zijn handsdoelpunt op het WK van 1986 tegen Engeland. Velen van hen stonden hier ongetwijfeld 34 jaar geleden ook, toen Argentini\u00eb met een superieure Maradona wereldkampioen werd, en door de Argentijnen tot god werd gekroond.", "Hoe groot Maradona is, blijkt ook uit de reactie van de regering. President Alberto Fern\u00e1ndez, groot fan van van Maradona en van Argentinos Juniors, heeft drie dagen van nationale rouw afgekondigd. Hij stelde zijn werkpaleis beschikbaar voor een wake, het lichaam van Maradona is daar inmiddels gearriveerd. Honderden fans stonden al in de rij. Als het aan hen ligt, krijgt Pluisje een staatsbegrafenis."], "authors": ["Remi Lehmann"], "keywords": ["fans", "van", "huilt", "meer", "het", "argentini\u00eb", "zijn", "op", "hij", "voor", "pluisje", "niet", "een", "en", "maradona"], "pubDate": "2020-11-26T12:14:00+01:00", "publicationId": "a3002aeb-6d5a-3894-adcb-0212effbc567"}