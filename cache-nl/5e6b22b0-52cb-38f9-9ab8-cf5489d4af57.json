{"id": "5e6b22b0-52cb-38f9-9ab8-cf5489d4af57", "title": "The Rose van Bette Midler, dankzij Janis Joplin", "url": "https://www.parool.nl/kunst-media/the-rose-van-bette-midler-dankzij-janis-joplin~b1308c4f/", "summary": "Bette Midler - The Rose Beeld Het ParoolMorgen wordt zangeres en actrice Bette Midler 75 jaar.\nTerug in de tijd Begin 1979 zocht producer Paul Rothchild naar liedjes voor de soundtrack van een film over het leven van zangeres Janis Joplin.\nPearl was niet alleen Joplins bijnaam, maar ook de titel van het in 1971 uitgebrachte laatste album van de zangeres.\nDe film bleef gebaseerd op het woelige leven van Joplin, maar het hoofdpersonage kreeg een nieuwe naam: Rose, artiestennaam: The Rose.\nDie van Midler, te horen bij de aftiteling van de film, leverde McBroom haar pensioenvoorziening op.", "paragraphs": ["Bette Midler - The Rose Beeld Het Parool", "Morgen wordt zangeres en actrice Bette Midler 75 jaar. Midler, befaamd als vertolker van muzikaal suikergoed, bracht 40 jaar geleden haar grootste hit ooit uit: The Rose.", "Terug in de tijd Begin 1979 zocht producer Paul Rothchild naar liedjes voor de soundtrack van een film over het leven van zangeres Janis Joplin. Dat bleek een hele klus, vooral doordat de film niet lang voordat de opnames zouden beginnen een flinke tegenslag te verwerken kreeg. Onderhandelingen tussen de filmmakers en de familie van Joplin \u2013 in 1970 overleden aan een overdosis \u2013 over het gebruik van haar levensverhaal liepen stuk. De originele titel van de film, Pearl, moest worden gewijzigd. Pearl was niet alleen Joplins bijnaam, maar ook de titel van het in 1971 uitgebrachte laatste album van de zangeres.", "Net als de beoogde soundtrack vol Joplins signatuursongs kon ook het scenario door de versnipperaar. Scenarist Bill Kerby kreeg enkele weken om het te herschrijven. De film bleef gebaseerd op het woelige leven van Joplin, maar het hoofdpersonage kreeg een nieuwe naam: Rose, artiestennaam: The Rose.", "Intussen zocht Rothchild naar nieuwe songs. Naar verluidt spitte hij door een reservoir van 3000 liedjes om tot een keuze van 30 te komen. Hoofdrolspeelster Bette Midler, die nooit eerder in een film had gespeeld, had zelf ook twee suggesties: When a Man Loves a Woman van Percy Sledge en Stay With Me van Lorraine Ellison. Uit Rotchilds selectie koos Midler onder meer een lied van de kwakkelende songschrijfster Amanda McBroom.", "Haar manager had McBroom aangeraden eens wat liedjes te schrijven in de stijl van Bob Seger. Daarmee zou ze misschien de interesse van platenmaatschappijen kunnen wekken. McBroom schreef The Rose in 45 minuten en verdiende er, een jaar later, inderdaad een platendeal mee. Haar eigen uitvoering bleef echter onopgemerkt. Die van Midler, te horen bij de aftiteling van de film, leverde McBroom haar pensioenvoorziening op.", "The Rose kwam in 1980 weliswaar alleen in de VS, Canada en Australi\u00eb op single uit, maar werd al snel toch in Europa op de radio gedraaid. Midler herinnert zich overigens weinig goeds van de opnamesessies voor het soundtrackalbum. Ze vond Rothchild \u2018een verschrikkelijke man\u2019 die haar liet zingen \u2018tot haar stembanden bloedden\u2019.", "Waarom nu herbeluisteren? Lang was Bette Midler met The Rose de hoogst genoteerde vrouwelijke artiest in de Top 2000 van Radio 2. Tussen rock\u00addino\u2019s Deep Purple, Led Zeppelin en AC/DC reikte The Rose in 2007 tot z\u2019n hoogste positie in de lijst: 24ste. Pas in 2011 werd Midler afgelost als vrouwelijke lijstaanvoerder, toen Adele op 6 binnenkwam met Someone Like You. The Rose leverde in de daaropvolgende jaren gestaag in om vorig jaar op de 193ste plek uit te komen. Te laag, zegt u? De stemweek voor het jaarlijkse klassement begint morgen.", "Verder luisteren Het Parool heeft een speciale speellijst samengesteld met de beste nummers van Bette Midler. Op Spotify te vinden via gebruikersnaam \u2018stefanraatgever\u2019. Of luister hieronder:"], "authors": ["Stefan Raatgever"], "keywords": ["van", "film", "het", "op", "rose", "bette", "joplin", "dankzij", "een", "te", "haar", "en", "midler", "janis"], "pubDate": "2020-11-30T14:19:30+01:00", "publicationId": "a3002aeb-6d5a-3894-adcb-0212effbc567"}