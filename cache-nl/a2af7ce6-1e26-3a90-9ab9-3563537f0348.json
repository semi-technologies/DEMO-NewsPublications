{"id": "a2af7ce6-1e26-3a90-9ab9-3563537f0348", "title": "Mishandelde turnsters mogen naar het schadefonds geweldsmisdrijven", "url": "https://volkskrant.nl/sport/mishandelde-turnsters-mogen-naar-het-schadefonds-geweldsmisdrijven~b9c78fa7/", "summary": "Beeld Klaas Jan van der WeijKamerlid Rudmer Heerema, woordvoerder sport van zijn partij, kreeg maandag in de wetgevende vergadering van de commissie Sport steun voor zijn motie om de getroffen turnsters toegang te verlenen tot uitkeringen uit het schadefonds geweldsmisdrijven.\nMinister van Sport, Tamara van Ark, kreeg van GroenLinks-parlementari\u00ebr Lisa Westerveld de motie voorgelegd om een puur op turnen gericht schadefonds in te richten, voor de vergoeding van financi\u00eble en immateri\u00eble schades.\nVan Ark ontraadde die motie van GroenLinks, omdat zij het brede onderzoek van V\u00e9rinorm over de gymnastiekcultuur in Nederland wenst af te wachten.\nVan Ark zei tot voor kort niet geweten te hebben van de problematiek van belaagde, ge\u00efntimeerde, ge\u00efsoleerde, getreiterde en mishandelde turnsters.\nZe sprak haar bewondering uit voor het in de publiciteit treden van sportmeiden met een dergelijk verleden en zegde hun alle steun toe.", "paragraphs": ["Beeld Klaas Jan van der Weij", "Kamerlid Rudmer Heerema, woordvoerder sport van zijn partij, kreeg maandag in de wetgevende vergadering van de commissie Sport steun voor zijn motie om de getroffen turnsters toegang te verlenen tot uitkeringen uit het schadefonds geweldsmisdrijven.", "Daartoe moeten de criteria voor toelating worden aangepast dan wel verruimd. Volgens Heerema, wiens motie volgende week dinsdag door het parlement zal gaan, is dat de snelste oplossing voor de vele sportvrouwen die zich sinds deze zomer melden als slachtoffers van mentale en fysieke mishandeling door turntrainers. De bekentenis van oud-bondscoach Gerrit Beltman was daar de katalysator van.", "Minister van Sport, Tamara van Ark, kreeg van GroenLinks-parlementari\u00ebr Lisa Westerveld de motie voorgelegd om een puur op turnen gericht schadefonds in te richten, voor de vergoeding van financi\u00eble en immateri\u00eble schades. Kosten van psychologische behandeling van oud-turnsters zouden daaruit vergoed moeten worden. Van Ark ontraadde die motie van GroenLinks, omdat zij het brede onderzoek van V\u00e9rinorm over de gymnastiekcultuur in Nederland wenst af te wachten. Dat zal in het voorjaar klaar zijn, aldus de minister.", "Van Ark zei tot voor kort niet geweten te hebben van de problematiek van belaagde, ge\u00efntimeerde, ge\u00efsoleerde, getreiterde en mishandelde turnsters. Ze sprak haar bewondering uit voor het in de publiciteit treden van sportmeiden met een dergelijk verleden en zegde hun alle steun toe."], "authors": ["John Volkers"], "keywords": ["zal", "van", "geweldsmisdrijven", "het", "ark", "naar", "mishandelde", "zijn", "sport", "schadefonds", "te", "en", "mogen", "motie", "turnsters", "voor"], "pubDate": "2020-11-30T21:48:43+01:00", "publicationId": "1a359314-37ee-33a8-8de7-301d3eb2ed28"}