{"id": "77dda61b-1da6-3325-9612-e6ce4f825d8d", "title": "Gaan we voor \u2018gaan voor\u2019 als Grammaticale Constructie van het Decennium?", "url": "https://trouw.nl/cultuur-media/gaan-we-voor-gaan-voor-als-grammaticale-constructie-van-het-decennium~b5e5b91e/", "summary": "Een collega-taalkundige opperde om te gaan voor \u2018gaan voor\u2019, en dan speciaal met een bijvoeglijk naamwoord.\nDus niet zomaar \u2018gaan voor de overwinning\u2019, maar \u2018gaan voor goedkoop\u2019 of \u2018gaan voor duurzaam\u2019.\nMaar \u2018gaan voor duurzaamheid\u2019 betekent toch net iets anders dan \u2018gaan voor duurzaam\u2019.\nPas in het begin van de jaren tachtig is bijvoorbeeld \u2018gaan voor goud\u2019 voor het eerst in een krant waargenomen.\nHet kan ook met een bijzin.", "paragraphs": ["Mijn oproep voor nominaties voor de Grammaticale Structuur van het Decennium heeft vrij veel inzendingen opgeleverd. Zo veel, dat ik met een zorgvuldige bespreking ervan al diep in het volgende decennium zal zitten. Maar eentje pik ik er toch gauw even uit. Een collega-taalkundige opperde om te gaan voor \u2018gaan voor\u2019, en dan speciaal met een bijvoeglijk naamwoord. Dus niet zomaar \u2018gaan voor de overwinning\u2019, maar \u2018gaan voor goedkoop\u2019 of \u2018gaan voor duurzaam\u2019.", "Het bijzondere hierbij is vooral het bijvoeglijk naamwoord. Dat zie je niet zo vaak in zo\u2019n constructie. Als je voor iets gaat, dan is dat iets meestal iets zelfstandigs (\u2018de overwinning\u2019). Maar \u2018gaan voor duurzaamheid\u2019 betekent toch net iets anders dan \u2018gaan voor duurzaam\u2019.", "Jonge constructie", "Die hele constructie \u2018gaan voor\u2019 in de betekenis \u2018streven naar\u2019 is in het Nederlands betrekkelijk jong. Pas in het begin van de jaren tachtig is bijvoorbeeld \u2018gaan voor goud\u2019 voor het eerst in een krant waargenomen.", "Bij nader inzien is \u2018gaan voor\u2019 ook niet echt beperkt tot een zelfstandigheid, een ding. Het kan ook met een bijzin. Zo lees ik in een sportverslag dat iemand \u2018ervoor gaat dat iemand gediskwalificeerd wordt\u2019. En in een recent voorbeeld staat \u2018Wij gaan ervoor om binnen de regels de horeca gastvrij en gezellig te houden.\u2019", "Absolute constructie", "Ik denk dat het zelfs nog sterker kan. Je kunt het ook hebben met een zogeheten \u2018absolute constructie\u2019, met alleen een onderwerp en een gezegde. Bijvoorbeeld: \u2018Wij gaan voor iedereen gezond\u2019. Dat betekent dan: \u2018Wij gaan ervoor dat iedereen gezond is, of wordt\u2019.", "Het lijkt er dus op dat achter dat \u2018voor\u2019 eerder een soort resultaat staat. Dat resultaat kan bestaan uit een ding (dat je verwerft), of een gebeurtenis of toestand. Die laatste kan dan in een bijzin staan, een absolute constructie, of een los gezegde.", "Ik ga in elk geval voor nomineren die constructie.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["grammaticale", "van", "dan", "voor", "decennium", "en", "een", "met", "kan", "dat", "ook", "gaan", "het", "als", "constructie"], "pubDate": "2020-12-11T12:28:00Z", "publicationId": "b66cd8e4-4294-3571-bcd7-e490527f1a48"}