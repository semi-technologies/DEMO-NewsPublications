{"id": "32bfe543-a791-3ce2-bf87-3b6bc8df7d3a", "title": "De rijmbijbel \u2018voelt cheap\u2019, maar is al met al ontzettend inspirerend", "url": "https://trouw.nl/cultuur-media/de-rijmbijbel-voelt-cheap-maar-is-al-met-al-ontzettend-inspirerend~b352ca54/", "summary": "Dus waren ze blij dat ik het wilde doen.\u201dVerslavingBakker werkte destijds als arts.\n\u2018Kl\u00e9inzoon\u2019 rijmt niet op \u2018telef\u00f3\u00f3n\u2019, waarschuwt hij; die combinatie levert een kreupel metrum op, h\u00e9t kenmerk van een slecht Sinterklaasgedicht.\nZo\u2019n schrikkelrijm noemt hij \u2018een van de ergste, want meest onwelluidende rijmfouten die dichters kunnen maken\u2019.\nOf om zelf te dichten, m\u00e9t zijn rijmbijbel in de hand, al relativeert hij het belang van het boek.\n\u201cHet gevaar is dat je je laat verleiden om de tekst te ingewikkeld te maken.", "paragraphs": ["Het exemplaar van liedschrijver Theo Nijland stamt nog uit 2003. \u201cHet is helemaal beduimeld en een beetje goor\u201d, laat hij weten. \u201cHet stinkt ook echt. Ik sleep het altijd met me mee.\u201d Nijland is een grootgebruiker van Jaap Bakkers \u2018Nederlands Rijmwoordenboek\u2019. Hij vindt het naslagwerk \u2013 dat ondanks de 500 pagina\u2019s lekker in de hand ligt \u2013 een onmisbaar hulpmiddel om snel het juiste woord te vinden.", "Laatst ging hij naar de boekwinkel voor een nieuw, frisser exemplaar. Helaas, het boek werd niet meer geleverd, kreeg hij te horen. Maar inmiddels is er alsnog een herdruk verschenen, de elfde alweer. \u2018De Jaap Bakker\u2019 geldt al bijna 35 jaar als de gouden standaard onder professionele rijmers. Nijland is een uitgesproken fan, net als andere zwaargewichten van het lichte vers: Ivo de Wijs, Erik van Muiswinkel, Kees Torn, Jan Beuving, Jan Rot, Frank van Pamelen.", "De samensteller van de \u2018Rijmbijbel\u2019 had nooit gedacht dat het zo\u2019n succes zou worden, want de eerste aanzet verliep stroef. \u201cBegin jaren tachtig wilden Ivo de Wijs en Drs. P samen een rijmwoordenboek maken\u201d, herinnert Jaap Bakker zich. \u201cMaar ze kregen geen subsidie. Toen vonden ze het niet meer aantrekkelijk om er veel tijd in te steken. Dus waren ze blij dat ik het wilde doen.\u201d", "Verslaving", "Bakker werkte destijds als arts. Daarnaast schreef hij liedjes en gedichten, onder andere voor Joke Bruijs, Karin Bloemen en Kinderen voor Kinderen. Hij was ontevreden over de bestaande rijmlexica, vaak niet meer dan omgekeerde woordenboeken. Voor zichzelf was hij daarom al bezig om betere rijmlijsten aan te leggen. Toen hij eenmaal besloten had om een echt rijmwoordenboek te maken, werd het al snel een \u2018verslaving\u2019, zegt hij. \u201cVerzamelwoede in combinatie met ordeningszucht. Ik heb intensief met Ivo de Wijs gecorrespondeerd over de systematiek en de lijstjes. Toen het boek in 1986 verscheen, zaten we bij Sonja Barend in de show. De volgende dag was er meteen een tweede druk nodig.\u201d", "Met 90.000 woorden is zijn rijmwoordenboek minstens driemaal zo omvangrijk als andere rijmlexica. Dat komt onder meer doordat er ook plaats-, persoons- en merknamen in staan. Zo lees je dat \u2018Calv\u00e9\u2019 rijmt op \u2018Quai d\u2019Orsay\u2019, \u2018Robinson Cruso\u00eb\u2019 en \u2018Willem II\u2019. Bijzonder is verder dat er vaste uitdrukkingen in staan. Wil je bijvoorbeeld rijmen op \u2018-op\u2019, dan krijg je ook de suggestie \u2018bord voor de kop\u2019, \u2018stijgt ten top\u2019 of \u2018een schepje erbovenop\u2019.", "Klemtonen", "Bakker besteedt bovendien veel aandacht aan klemtonen. \u2018Kl\u00e9inzoon\u2019 rijmt niet op \u2018telef\u00f3\u00f3n\u2019, waarschuwt hij; die combinatie levert een kreupel metrum op, h\u00e9t kenmerk van een slecht Sinterklaasgedicht. Zo\u2019n schrikkelrijm noemt hij \u2018een van de ergste, want meest onwelluidende rijmfouten die dichters kunnen maken\u2019. In zijn boek levert hij een groot aantal trucs om het euvel te verhelpen. Vervang \u2018telef\u00f3\u00f3n\u2019 door \u2018\u00edPhone\u2019 en je bent er al. Een andere zinsconstructie kan ook helpen. \u2018\u00c1freis\u2019 rijmt bijvoorbeeld niet op \u2018r\u00edjbew\u00edjs\u2019, maar zet je er een benadrukt woord v\u00f3\u00f3r, dan verschuift de klemtoon en rijmt het alsnog: \u2018Als ik naar h\u00fais afr\u00e9is / Vergeet ik in de haast mijn r\u00edjbew\u00edjs\u2019.", "Nog zo\u2019n handige tip uit Bakkers uitvoerige inleiding: gebruik naast eindrijm ook eens \u2018voorrijm\u2019, aan het begin van de versregel. Zijn komische voorbeeld:", "Te laat, te laat, riep Winnetou", "Het zaad is al naar binnen toe.", "Al met al \u2018een ontzettend inspirerend boek\u2019, vindt Theo Nijland. \u201cHet brengt je op idee\u00ebn. Je zoekt iets en komt heel ergens anders uit, bij een totaal andere gedachte of zinsconstructie. Een mens heeft af en toe nieuwe input nodig. Je bent ook niet de hele dag even scherp. Waarom zou je alles zelf moeten bedenken?\u201d In het begin schaamde Nijland zich ervoor dat hij Bakkers rijmwoordenboek gebruikte. \u201cHet voelde een beetje cheap, ook omdat het boek op de achterkant wordt aangeprezen als het ultieme naslagwerk voor \u2018plezierdichters, liedjesschrijvers, gelegenheidsrijmers en puzzelaars\u2019. Dan denk je toch vooral aan Sinterklaasgedichten. Maar ik ben over de schaamte heen.\u201d", "De laatste jaren heeft Bakker zich nauwelijks nog met rijm beziggehouden. Hij werkte als docent medische vakken op de Hogeschool Amsterdam. Dit jaar is hij met pensioen gegaan. Nu heeft hij eindelijk tijd om zijn magnum opus nog eens te herzien. Of om zelf te dichten, m\u00e9t zijn rijmbijbel in de hand, al relativeert hij het belang van het boek. \u201cHet helpt je om een geslaagd rijm te vinden, maar dan heb je nog geen goed gedicht. Je moet ook nog mooie versregels vormen. Dat blijft toch echt de taak van de dichter zelf.\u201d", "Yvonne van den Eerenbeemt", "Yvonne van den Eerenbeemt rijmt \u2018tent\u2019 of \u2018Netflixabonnement\u2019 Als theatermaker en zanger heeft Yvonne van den Eerenbeemt uiteraard de Jaap Bakker in de kast staan. Maar voor de snelheid zoekt ze het liefst online in het gratis Van Dale rijmwoordenboek. Dat doet ze overigens zo min mogelijk. \u201cHet gevaar is dat je je laat verleiden om de tekst te ingewikkeld te maken. In een lied moeten de beelden helder en invoelbaar zijn, niet elitair of bedacht. Een lied is een schilderij waar je met een lampje steeds een nieuw stukje van belicht. De sfeer en het gevoel zijn het belangrijkst. Als ik een rijmwoord opzoek, vind ik het vaak te \u2018hoofdig\u2019. Dan fluit ik mezelf terug en kies ik alsnog voor iets eenvoudigs wat beter bij het gevoel past.\u201d Het overkwam haar ook bij haar lied \u2018La Fin\u2019, genomineerd voor de Annie M.G. Schmidtprijs 2020. Dit lied gaat over twee geliefden die net uit elkaar zijn. H\u00edj heeft een nieuwe vriendin, z\u00edj is nog alleen. Van den Eerenbeemt zingt: \u2018Jij nu samen met dat kind / In ons bed, in onze tent / Het laatste wat ons bindt / Is het Netflix-abonnement.\u2019 \u201cEerst vond ik \u2018bed\u2019 en \u2018tent\u2019 te simpel\u201d, zegt ze. \u201cMaar die woorden drukken wel het hele leven uit dat die geliefden vroeger deelden. Uiteindelijk heb ik ze toch omarmd.\u201d", "Ilja Leonard Pfeijffer Beeld ANP Kippa", "Ilja Leonard Pfeiffer: Rijm heeft een imagoprobleem En de moderne po\u00ebzie, rijmt die nog een beetje? Nagenoeg niet, antwoordt dichter en schrijver Ilja Leonard Pfeijffer. \u201cIk ben vrijwel de enige die nog rijmt, samen met de grote dichter Jan Kal. Rijm heeft een imagoprobleem. Het is totaal uit de mode geraakt. De Vijftigers deden het al in de ban en na Bertus Aafjes is het een stille dood gestorven. Juist daarom vind ik het interessant. Ge\u00ebngageerde, actuele onderwerpen \u2013 Syri\u00eb, vluchtelingen \u2013 giet ik graag in een vaste oude vorm, zoals het sonnet.\u201d Op zich is rijmen een fluitje van een cent, zegt hij. Iedere boerenkinkel kan het. Ter illustratie citeert hij Herman Finkers: Po\u00ebzie, zo moeilijk nie,", "op alles rijmt wel iets. Behalve dan op waterfiets,", "op waterfiets rijmt niets. \u201cWat w\u00e9l moeilijk is\u201d, vervolgt Pfeijffer, \u201cis rijm en metrum op een organische manier toepassen in een vaste vorm. Het moet ook nog zinvol zijn: de muzikaliteit van de tekst moet de inhoud niet in de weg staan, maar versterken. Het kost heel wat studie voor dat je lukt. Veel collega\u2019s kunnen het niet meer.\u201d Pfeijffer scant het alfabet meestal in gedachten op rijmwoorden. Slechts af en toe zoekt hij iets op. Hij heeft de app van het Van Dale rijmwoordenboek op zijn mobieltje. \u201cNee, dat vind ik niet beneden mijn stand. Een dichter gebruikt alle middelen die hem ter beschikking staan. Vroeger was dat alcohol. Nu een rijmwoordenboek, maar ook gewone woordenboeken, Wikipedia, encyclopedie\u00ebn, enzovoorts.\u201d", "Frank van Pamelen Beeld Bart van der Moeren", "Frank van Pamelen rijmt \u2018stamkroeg\u2019 op \u2018in de vlam joeg\u2019 Schrijver en dichter Frank van Pamelen houdt van opvallend rijm. Spitse puntdichten, stuiterend stuntrijm, ollekebollekes: hoe uitdagender, hoe liever. Bakkers rijmwoordenboek is voor hem onmisbaar. \u201cAls ik een rijmwoord niet zo kan oplepelen, grijp ik direct naar dat boek, het beste in zijn soort. Zo houd ik tempo.\u201d Hij zoekt er vaak dubbelrijmen in op, zoals \u2018schuurwerk\u2019-\u2018plamuurmerk\u2019. Ooit moest hij een gelegenheidsgedicht maken over het fenomeen \u2018stamkroeg\u2019. Maar ja, wat rijmt er in vredesnaam op -am -oeg? De Jaap Bakker bracht uitkomst. \u201cIk kwam uit op een Frans aandoend kroegje dat de naam \u2018Notre Dame droeg\u2019 en dat ik uiteindelijk \u2018in de vlam joeg\u2019. Zonder dit boek was ik nooit die kant op gegaan.\u201d Wanneer zelfs de Jaap Bakker bij een rijmuitgang nauwelijks opties biedt, weet Van Pamelen dat hij op een dood spoor is beland. Maar je hebt natuurlijk ook rijmfanatici die zich juist dan uitgedaagd voelen. \u201cTijdens een lezing noemde Bakker \u2018nieuws\u2019 ooit een \u2018onrijmbaar woord\u2019\u201d, vertelt hij. Kees Torn zat in de zaal en bedacht ter plekke dit gedicht: Een moedergoudvis schold eens op haar gup: \u2018Ik kan haast niks verstaan van jouw geblub. Maar dat is op zichzelf beschouwd niets nieuws: Je vader blubde ook zo binnenskieuws.\u2019", "Theo Nijland Beeld Werry Crone", "Theo Nijland rijmt \u2018bijnadoodervaring\u2019 op \u2018broodje haring\u2019 Op rijmgebied is liedschrijver Theo Nijland een pietje-precies. \u201cSlordig rijm vind ik heel erg. Rappers zijn er nogal makkelijk in: als er maar een a-klank in zit\u2026 Doodzonde, het moet h\u00e9lemaal kloppen.\u201d Originaliteit heeft hij ook hoog in het vaandel. In zijn lied \u2018Bijna dood\u2019 laat hij \u2018bord nasi\u2019 rijmen op \u2018Matte\u00fcspassie\u2019. Die hoor je niet aankomen, net zo min als zijn rijmreeks op \u2018bijnadoodervaring\u2019: \u2018broodje haring\u2019, \u2018energiebesparing\u2019, \u2018onderbeen- en bovenlipontharing\u2019. \u201cHet lied gaat over een vrouw met een bijnadoodervaring. Ik vind haar volstrekt belachelijk. Dat wilde ik in het rijm laten doorklinken.\u201d Hij zit nu even thuis met een ontstoken knie en voelt zich flink \u2018gehandicapt\u2019. Dit woord inspireert hem spontaan tot de virtuoze rijmen \u2018wat je aan Sandy appt\u2019, \u2018alleen als je brandy hebt\u2019 en \u2018een auto die twee promovendi schept\u2019. Eigenlijk is hij niet zo van de verbale acrobatiek. \u201cIk word daar een beetje kriegel van. Het is me te dwingend. In mijn liedjes gebruik ik het liefst casual taal, niet te verheven of opvallend. De luisteraar moet niet m\u00e9rken maar v\u00f3elen dat het rijmt. Het rijm moet glijdend in de muziek verdwijnen.\u201d", "Acht tips voor Sinterklaasdichters 1. Neem een bestaand lied of gedicht dat je mooi vindt. Kopieer het rijmschema (aabb enzovoort), het aantal lettergrepen en het metrum en neem dat als basis voor je gedicht. 2. Bedenk waar het gedicht over moet gaan. Associeer er vrij op los, dan vind je vanzelf rijmwoorden die bij het thema passen. 3. Grijp pas naar een rijmwoordenboek als je vastloopt. Dan blijft het zo naturel mogelijk. 4. Pas op voor rijm\u00addwang, waarbij je je door het rijm op sleeptouw laat nemen. Maar verwelkom de rijmvondst die het gedicht onverwacht een mooie kant op stuurt. 5. Veel mensen grijpen automatisch naar gepaard rijm (aabb). Maar gebroken rijm (abcb) is eenvoudiger, en zeker zo effectief. En met omarmend rijm (abba) en gekruist rijm (abab) maak je meer indruk. 6. Spaar de toegesprokene niet. Het wordt pas een leuk gedicht als je iemand \u2013 liefdevol \u2013 op zijn gebreken doorzaagt. 7. Neem geen genoegen met halfrijm \u00e0 la bloem-doen. Puzzel verder totdat het helemaal klopt. Al hoef je niet zo streng te zijn als Drs P, van wie \u2018blauw\u2019 niet mocht rijmen op \u2018vrouw\u2019. 8. Zorg dat het metrum zonder haperingen doorloopt, behalve als je uit bent op komisch stuntelrijm.", "Lees ook:", "Kees van Kooten is haiku-fan, met deze tips schrijf jij ze binnenkort ook", "Kees van Kooten stortte zich op de haiku. Hij schreef er maar liefst 575. Hoe maak je zo\u2019n piepklein gedichtje? Van Kooten geeft een minicollege. \u2018Ik kan het iedereen aanraden.\u2019"], "authors": ["Sander Becker"], "keywords": ["cheap", "rijmbijbel", "van", "het", "op", "maar", "met", "hij", "ik", "ontzettend", "een", "je", "al", "voelt", "inspirerend", "en", "dat", "niet"], "pubDate": "2020-11-24T11:19:00+01:00", "publicationId": "b66cd8e4-4294-3571-bcd7-e490527f1a48"}