{"id": "90096a75-ed82-3858-b9cc-f919f84e4b11", "title": "Wat zou u doen: zoon minder laten voetballen vanwege coronagevaar?", "url": "https://volkskrant.nl/mensen/wat-zou-u-doen-zoon-minder-laten-voetballen-vanwege-coronagevaar~b0a772a6/", "summary": "Ik ben chronisch ziek en heb een hogere kans om het coronavirus op te lopen en eraan te overlijden.\nHij is heus van een leeftijd dat hij oorzaak-gevolg tot op een bepaald niveau begrijpt.\nDit is een vergaande stap, en er is een mogelijkheid dat uw zoon hierop afgerekend wordt op de club.\nPas als u echt alle andere mogelijkheden uitgeput heeft, kunt u overgaan tot het opzeggen van het lidmaatschap.\nU zult zien dat de club een veilige oplossing gaat zoeken en uw zoon kan blijven voetballen.", "paragraphs": ["Lezers vragen andere lezers om raad bij problemen en dilemma\u2019s. Deze week: mijn gezondheid of de passie van mijn zoon?", "Ik ben chronisch ziek en heb een hogere kans om het coronavirus op te lopen en eraan te overlijden. Mijn 16-jarige zoon voetbalt in een amateurselectieteam. Alle KNVB-regels ten spijt; besprekingen vinden plaats in overvolle kleedkamers, ouders staan schouder aan schouder langs de lijn en als een speler zich met verkoudheidsklachten afmeldt, krijgt hij te horen dat hij op de reservebank belandt als hij te vaak afwezig is. De club neemt geen maatregelen, de gemeente handhaaft niet en mijn zoon kan geen weerstand bieden aan de sociale druk. Ga ik mijn zoon zijn grootste passie ontnemen of vergroot ik het risico dat hij zijn moeder verliest? Vrouw (47), naam bij redactie bekend", "Vertrouwenspersoon", "Opvallend is dat u eindigt met \u2018Ga ik mijn zoon zijn grootste passie ontnemen of vergroot ik het risico dat hij zijn moeder verliest?\u2019. De laatste zin klinkt als een emotionele chantage richting uw zoon. Hij is heus van een leeftijd dat hij oorzaak-gevolg tot op een bepaald niveau begrijpt. Praat erover en laat deze emotie eruit. Wees geduldig als u merkt dat hij uw problemen op langere termijn niet zo goed kan inschatten. Tegelijkertijd zou ik ook het bestuur van de voetbalvereniging benaderen en het dilemma voorleggen. Tot slot zou u de KNVB kunnen benaderen en kijken of er een vertrouwenspersoon is met wie u dit kunt bespreken. Ook zou u een klacht kunnen indienen over de vereniging. Dit is een vergaande stap, en er is een mogelijkheid dat uw zoon hierop afgerekend wordt op de club. Pas als u echt alle andere mogelijkheden uitgeput heeft, kunt u overgaan tot het opzeggen van het lidmaatschap. Janneke Korbee (48), Hoogvliet", "Opties", "Wat ik me afvraag: klopt uw indruk van hoe het eraan toegaat bij de club? Is de gemeente op de hoogte dat de club maatregelen negeert? Bent u al in gesprek gegaan met de club over uw dilemma? Is er mogelijk toch bereidheid om mee te denken over een oplossing? Zo nee, wil uw zoon dan voor deze club blijven voetballen? Welke andere opties heeft hij? Hopelijk komt u eruit. Annelies Wiersma (53), Groningen", "Aantekenen", "Stuur een kopie van uw schrijven per aangetekende post naar de KNVB. Vraag (of eis) dat de KNVB hier onmiddellijk ingrijpt! Ter bescherming van u, en van nog veel meer mensen. Erik van Uchelen (76), Amersfoort", "Bal ligt bij u", "U legt een onevenredig zware druk op uw kind. Uw laatste regel is bijna een chantage. Uw zoon heeft een heel leven voor zich en mij dunkt dat u zelf thuis veiligheidsmaatregelen kunt organiseren. De bal ligt bij u. Thanneke van de Wiel (62), Culemborg", "Daad van liefde", "Kies altijd voor je eigen gezondheid en die van je kind, want ook gezonde kinderen kunnen corona krijgen met soms levenslange bijwerkingen. Vergeet niet dat het ook een daad van liefde is als je moeilijke maatregelen moet nemen om jezelf en je kind te beschermen. Dory Gardenier (77), Grave", "Vraag hulp", "We lijden in Nederland vaak aan vraagverlegenheid; schroom niet om hulp te vragen als je het alleen niet redt. In uw situatie: bel de trainer, desnoods de voorzitter, leg uw situatie uit. U zult zien dat de club een veilige oplossing gaat zoeken en uw zoon kan blijven voetballen. Marien van Schijndel (67), Deventer"], "authors": ["Machteld Van Gelder"], "keywords": ["van", "uw", "dat", "coronagevaar", "een", "vanwege", "en", "minder", "doen", "zou", "zoon", "laten", "te", "op", "voetballen", "hij", "wat", "het"], "pubDate": "2020-10-16T13:00:40Z", "publicationId": "1a359314-37ee-33a8-8de7-301d3eb2ed28"}