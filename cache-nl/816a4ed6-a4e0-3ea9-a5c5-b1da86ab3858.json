{"id": "816a4ed6-a4e0-3ea9-a5c5-b1da86ab3858", "title": "Italiaanse WK-held Paolo Rossi (64) overleden", "url": "https://www.parool.nl/sport/italiaanse-wk-held-paolo-rossi-64-overleden~b974eef3/", "summary": "Paolo Rossi (l) en Marco Tardelli vieren de WK-titel van Itali\u00eb in 1982 na de 3-1 winst op West-Duitsland in Madrid.\n\u201cVerschrikkelijk triest nieuws: Paolo Rossi is van ons heengegaan, zei Enrico Varriale van RAI Sport.\n\u201cDe onvergetelijke Pablito, die ons allemaal verliefd liet worden in die zomer van 1982 en die een lieve en capabele collega was bij de RAI.\u201d Over de doodsoorzaak is nog niets bekend.\nDe tekst gaat verder onder de foto...Paolo Rossi (midden) maakt zijn derde goal in het spectaculaire duel met Brazili\u00eb op het WK van 1982.\nBeeld AFPOmkoopschandaalDat Rossi \u00fcberhaupt op het WK van 1982 aanwezig was, was een soort wonder.", "paragraphs": ["Paolo Rossi (l) en Marco Tardelli vieren de WK-titel van Itali\u00eb in 1982 na de 3-1 winst op West-Duitsland in Madrid.", "De Italiaanse omroep RAI, waarvoor Rossi als commentator werkte, maakte het nieuws over de dood van de oud-speler van Perugia, Juventus, Milan, Verona en de nationale ploeg vannacht bekend. \u201cVerschrikkelijk triest nieuws: Paolo Rossi is van ons heengegaan, zei Enrico Varriale van RAI Sport. \u201cDe onvergetelijke Pablito, die ons allemaal verliefd liet worden in die zomer van 1982 en die een lieve en capabele collega was bij de RAI.\u201d Over de doodsoorzaak is nog niets bekend.", "Terribile lutto nel mondo del calcio: \u00e8 morto Paolo Rossi #Rip Pablito \u2014 LaGazzettadelloSport (@Gazzetta_it) 10 december 2020", "Korte tijd later plaatste Federica Cappelletti, de vrouw van de oud-speler, een foto van haar en Rossi op Instagram, met de tekst: \u2018Voor altijd\u2019.", "De tekst gaat verder onder de foto...", "Dit bericht bekijken op Instagram Een foto die is geplaatst door Federica Cappelletti (@cappellettifederica) op 9 Dec 2020 om 18:46 PST", "WK-held", "Rossi werd in zijn jaren bij Juventus twee keer kampioen van de Serie A, won de Europa Cup I en II en de Italiaanse beker, maar zijn finest hour beleefde hij op het WK van 1982 in Spanje. Al duurde het lang eer de spits, net als de Italiaanse ploeg, op stoom kwam. In de eerste ronde, waarin Itali\u00eb drie keer gelijkspeelde en ternauwernood de tweede fase bereikte, scoorde hij niet.", "Pas in de laatste wedstrijd van de tweede ronde, tegen het swingende Brazili\u00eb van S\u00f3crates en Zico, maakte hij zijn eerste goals. In een legendarisch duel in stadion Sarri\u00e1 in Barcelona was hij met een hattrick de beul van de favoriete Brazilianen: 3-2. Vervolgens scoorde Rossi in de halve finale tegen Polen beide doelpunten in de 2-0 zege. In de finale in Estadio Santiago Bernab\u00e9u in Madrid maakte hij de openingstreffer tegen West-Duitsland (3-1).", "De tekst gaat verder onder de foto...", "Paolo Rossi (midden) maakt zijn derde goal in het spectaculaire duel met Brazili\u00eb op het WK van 1982. Itali\u00eb wint met 3-2 en gaat door naar de halve finale, Brazili\u00eb is uitgeschakeld. Beeld AFP", "Omkoopschandaal", "Dat Rossi \u00fcberhaupt op het WK van 1982 aanwezig was, was een soort wonder. In 1980 werd hij als speler van Perugia vanwege zijn aandeel in het grote omkoopschandaal Totonero voor twee jaar geschorst. Zelf heeft Rossi altijd ontkend schuldig te zijn geweest aan omkoping op manipulatie.", "Na zijn schorsing speelde hij in april 1982 pas weer zijn eerste wedstrijden, nog geen drie maanden voor de start van de eindronde. Hoewel hij dat seizoen maar \u00e9\u00e9n keer scoorde in drie duels voor zijn club Juventus, riep bondscoach Enzo Bearzot hem toch op. \u201cBearzot is de coach aan wie ik zo\u2019n beetje alles te danken heb. Hij heeft me mijn leven teruggegeven en ervoor gezorgd dat ik \u2018Pablito\u2019 werd,\u201d zei Rossi daarover."], "authors": ["Joost De Jong"], "keywords": ["van", "rossi", "wkheld", "paolo", "64", "het", "op", "hij", "zijn", "overleden", "een", "italiaanse", "en", "1982", "voor"], "pubDate": "2020-12-10T04:30:00+01:00", "publicationId": "a3002aeb-6d5a-3894-adcb-0212effbc567"}