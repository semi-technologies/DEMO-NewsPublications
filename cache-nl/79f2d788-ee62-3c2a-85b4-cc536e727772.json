{"id": "79f2d788-ee62-3c2a-85b4-cc536e727772", "title": "Overmars noemt begin van Haller op de bank \u2018logisch\u2019", "url": "https://www.parool.nl/sport/overmars-noemt-begin-van-haller-op-de-bank-logisch~bf9d2b2e/", "summary": "Beeld Getty Images\u201cJammer dat hij op de bank zit?\nJe moet zorgen dat je op 31 januari niet met lege handen staat.\n\u201cHij heeft alles om hier te slagen, dus ik hoop dat hij bijtekent.\nHij is pas achttien h\u00e8?\u201dOvermars sluit ook niet uit dat er op andere posities nog iets binnenkomt deze maand.\nWillem II-uit kan je een keer gelijkspelen, alleen FC Twente-thuis mag je niet verliezen.", "paragraphs": ["Beeld Getty Images", "\u201cJammer dat hij op de bank zit? Nee hoor, het lijkt me vrij logisch,\u201d zei Overmars voor de camera van ESPN. \u201cDe trainer is altijd degene die beslist. De trainer is meer voor de korte termijn, mijn job is voor de lange termijn. We wilden Haller vier jaar geleden ook al halen. De afgelopen zomer hebben we ook al ge\u00efnformeerd. Zij hadden hem net een half jaar dus ze lieten hem niet gaan. Het systeem daar is moeilijker dan hier. Daar speel je meer op de middenlijn. Tadic maakte ook drie goals in een seizoen bij Southampton,\u201d zei Overmars. Dat was in het derde seizoen van Tadic bij de club uit het zuiden van Engeland. In de andere drie seizoenen kwam Tadic tot vier, zeven en zes treffers in de Premier League. Bij Ajax staat Tadic inmiddels op 65 goals in 118 duels in alle competities.", "Overmars heeft er vertrouwen in dat Haller bij Ajax ook weer veelvuldig gaat scoren, nadat hij bij West Ham de afgelopen anderhalf jaar tot veertien goals in 54 duels kwam. Haller kwam in zijn drie seizoenen bij FC Utrecht nog tot 51 goals in 98 wedstrijden. \u201cIk heb er een goed gevoel over dat Haller hier goed past. Hij speelt hier dertig meter meer naar voren dan bij West Ham United, dat is natuurlijk een groot verschil voor een spits.\u201d", "Paniekaankoop", "Haller werd in de media al bestempeld als \u2018paniekaankoop\u2019 met het drukke speelschema dat Ajax voor de boeg heeft. \u201cJullie weten niet wat de komende maanden gaat gebeuren. Je weet nooit wat er gebeurt. Je moet zorgen dat je op 31 januari niet met lege handen staat. Ik weet wel wat er verantwoord is. We dekken deze transfer eigenlijk met de transfer van Sergi\u00f1o Dest af. Zijn salaris? Dat is niet belangrijk.\u201d", "Ook Erik ten Hag verscheen voor de camera van ESPN. Hij vertelde waarom Haller op de bank begint: \u201cWas een heel hectische week voor hem met de overgang. Snel beklonken, nieuwe indrukken. Ik denk dat hij snel gaat komen. Misschien niet in deze wedstrijd, misschien ook wel. Hij kan spelen.\u201d", "Brobbey", "Overmars werd ook nog gevraagd naar Brian Brobbey, die zijn contract bij Ajax nog altijd niet verlengd heeft. \u201cHij heeft alles om hier te slagen, dus ik hoop dat hij bijtekent. Dat sluit ik zeker nog niet uit. Hij is pas achttien h\u00e8?\u201d", "Overmars sluit ook niet uit dat er op andere posities nog iets binnenkomt deze maand. \u201cVoor achterin hebben we wel gekeken. Het is zo onvoorspelbaar. Ik acht de kans klein dat er nog wat bijkomt.\u201d", "Over de eerste seizoenhelft is Overmars positief, maar hij weet wel dat Ajax kampioen moet worden met de begroting die de club heeft. \u201cAls we net een paar blessures hebben, zijn we geen Champions League-niveau maar Europa League-niveau. Mohammed Kudus liep een blessure op. Willem II-uit kan je een keer gelijkspelen, alleen FC Twente-thuis mag je niet verliezen. Als je die niet verliest, sta je er weer heel anders voor.\u201d"], "authors": ["Het Parool"], "keywords": ["er", "logisch", "van", "haller", "overmars", "voor", "een", "bank", "hij", "noemt", "op", "ook", "begin", "bij", "niet", "dat", "je"], "pubDate": "2021-01-10T15:43:24Z", "publicationId": "a3002aeb-6d5a-3894-adcb-0212effbc567"}