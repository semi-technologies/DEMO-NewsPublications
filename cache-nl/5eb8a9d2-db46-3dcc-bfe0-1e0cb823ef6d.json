{"id": "5eb8a9d2-db46-3dcc-bfe0-1e0cb823ef6d", "title": "Laat je prikken, anders laat je anderen stikken", "url": "https://volkskrant.nl/wetenschap/laat-je-prikken-anders-laat-je-anderen-stikken~b2c16c74/", "summary": "Dus was het een gekkenhuis de afgelopen maand, huisartspraktijken mailden elkaar of ze nog een handjevol vaccins over hadden en de overheid riep 70-minners op het vaccin een jaartje over te slaan.\nZij voelen zich min of meer gedwongen zich met een vaccin met onbekend effect te laten injecteren.\nTegen het coronavaccin wordt dan ingebracht dat het bij de ontwikkeling niet zo nauw wordt genomen met de veiligheid.\nWant als mensen vaccinatie weigeren, en ook anderen bang maken voor het vaccin, kan dit leiden tot een gebrekkige groepsimmuniteit.\nIk stel dan ook de volgende vaccinatiecampagneslogan voor: \u2018Ik vaccineer en kom voor de zwaksten in \u2018t geweer.\u2019 Of: \u2018Laat je prikken, anders laat je anderen stikken.\u2019 Letterlijk, overigens.", "paragraphs": ["De opkomst voor de griepvaccinaties was dit jaar even historisch hoog als de opkomst voor de Amerikaanse presidentsverkiezingen. De angst voor het coronavirus leidt blijkbaar ook tot een algeheel virusbewustzijn. Dus was het een gekkenhuis de afgelopen maand, huisartspraktijken mailden elkaar of ze nog een handjevol vaccins over hadden en de overheid riep 70-minners op het vaccin een jaartje over te slaan.", "Afgelopen week kwam het goede nieuws dat er waarschijnlijk ook spoedig een effectief vaccin tegen corona is. Maar de weerstand tegen welk covidvaccin dan ook was er allang \u2013 met Facebook en Insta-facts als argumentenbron.", "Bij de talkshow Op1 vertelden enkele verpleegkundigen waarom ze geen covidvaccinatie willen, zodra die ontwikkeld is. Zij voelen zich min of meer gedwongen zich met een vaccin met onbekend effect te laten injecteren. Zo\u2019n toktok-show brengt ongelofelijk veel schade toe. Tegen het coronavaccin wordt dan ingebracht dat het bij de ontwikkeling niet zo nauw wordt genomen met de veiligheid. Daar is echter niets van waar. Het vaccin doorloopt dezelfde veiligheidstests als andere medicijnen en is nu op effectiviteit en bijwerkingen getest bij 44.000 proefpersonen. Het vaccin heeft wel wereldwijd voorrang gekregen bij onderzoekers en in het bureaucratisch proces.", "Bizar, dat vaccinaties zo ter discussie staan, terwijl ze veel leed voorkomen, goedkoop zijn en nauwelijks nadelige effecten hebben. Vaccinatie is juist het grootste succes van de geneeskunde en hoort bij de veiligste, levensreddende uitvindingen. Ter illustratie: v\u00f3\u00f3r het landelijk vaccinatieprogramma was een kindersterfte van 1-2 procent heel gewoon. In ontwikkelingslanden hebben ongevaccineerde baby\u2019s nog steeds een twee maal zo grote kans om voor hun 1ste jaar te overlijden als gevaccineerde baby\u2019s. Ongevaccineerde baby\u2019s in Nederland liften mee op de groepsimmuniteit van de wel gevaccineerde groep.", "Ook andere vaccinaties zijn effectief. De griepprik voorkomt naar schatting 10-30 procent van de sterfte aan griep en een kwart tot de helft van de ziekenhuisopnamen vanwege griep en haar complicaties.", "HPV-vaccinatie heeft ook goede rapportcijfers: op 60 gevaccineerden wordt bij 1 vrouw voorkomen dat ze een voorstadium van baarmoederhalskanker krijgt. Ook hier helaas anti-vaxxers die dit vaccin enge magische effecten toedichten. Nou is dat bij het HPV-vaccin niet zo erg. HPV-vaccinweigeraars hebben een wat verhoogde kans op pre-kanker aan de baarmoeder, maar dat is doorgaans prima behandelbaar.", "Maar een hetze tegen het aankomend covidvaccin is wel erg. Want als mensen vaccinatie weigeren, en ook anderen bang maken voor het vaccin, kan dit leiden tot een gebrekkige groepsimmuniteit. En dan zijn de kwetsbaarsten de klos. Want mensen met een kwetsbaar immuunsysteem reageren zelf vaak minder krachtig op vaccinatie en hebben de immuniteit van anderen nodig om beschermd te zijn.", "Dus vind ik niet-vaccineren een probleem. Anti-vaxxers brengen alle ouderen in gevaar. En daarnaast ook bijvoorbeeld kinderen met kanker, of een immuunziekte.", "Ik stel dan ook de volgende vaccinatiecampagneslogan voor: \u2018Ik vaccineer en kom voor de zwaksten in \u2018t geweer.\u2019 Of: \u2018Laat je prikken, anders laat je anderen stikken.\u2019 Letterlijk, overigens.", "Rinske van de Goor is huisarts"], "authors": ["Rinske Van De Goor"], "keywords": ["stikken", "prikken", "van", "laat", "het", "op", "vaccin", "met", "een", "je", "anders", "en", "ook", "dat", "anderen", "voor"], "pubDate": "2020-11-15T16:52:33+01:00", "publicationId": "1a359314-37ee-33a8-8de7-301d3eb2ed28"}