{"id": "49fbb92e-8fce-37ad-a73a-760e6ee42322", "title": "Worden wie je bent, een zin die aanzet tot nadenken", "url": "https://trouw.nl/cultuur-media/worden-wie-je-bent-een-zin-die-aanzet-tot-nadenken~b763238b/", "summary": "Ik liep van de week langs een \u00adbasisschool met een spandoek waarop stond \u2018Worden wie je bent\u2019.\nDe eerste gedachte die zich opdringt is namelijk dat je niet hoeft te worden wie je bent omdat je het immers al bent.\nMaar je brein probeert dat meteen op te lossen door achter dat \u2018wie je bent\u2019 iets te zoeken als \u2018wie je \u00e9cht bent\u2019.\nEr zit iets grammaticaals in die sloganHet zal niet per ongeluk zijn dat de slogan ook luidt \u2018Worden wie je bent\u2019 en niet \u2018Worden wat je bent\u2019.\nIn dit geval is duidelijk dat \u2018Worden wie je bent\u2019 als iets nastrevenswaardig wordt voorgesteld, maar omdat het bij een school gebruikt wordt, zit er ook iets van mogelijkheid in: op \u00addeze school k\u00fan je worden wie je bent.", "paragraphs": ["Ik liep van de week langs een \u00adbasisschool met een spandoek waarop stond \u2018Worden wie je bent\u2019. Leuk dacht ik, daar zit een grammaticaal stukje in. Dus ik zoek het thuis even op, en wat blijkt? Het bestaat al jaren. Er zijn hele boeken met die titel, het schijnt ooit de slogan van Randstad te zijn geweest, en in 2016 al kapittelt Teun van de Keuken het in een Volkskrant-column als \u2018holle frase\u2019.", "Nou lijkt me die veroordeling wat ver gaan, en ook een beetje gemakkelijk, want de functie van dit soort paradoxen is juist dat je ge\u00adstimuleerd wordt om na te denken. De eerste gedachte die zich opdringt is namelijk dat je niet hoeft te worden wie je bent omdat je het immers al bent. Maar je brein probeert dat meteen op te lossen door achter dat \u2018wie je bent\u2019 iets te zoeken als \u2018wie je \u00e9cht bent\u2019. Daarmee wordt het een slogan over zelf\u00adonderzoek en het nastreven van de ontwikkeling van een persoonlijkheid die al in jezelf opgesloten zit. In de Volkskrantcolumn wordt met soortgelijke overwegingen bevestigd dat zo\u2019n uitspraak stimuleert tot nadenken, maar toch blijft hij steken in die eendimensionale \u00adafkeuring.", "Er zit iets grammaticaals in die slogan", "Het zal niet per ongeluk zijn dat de slogan ook luidt \u2018Worden wie je bent\u2019 en niet \u2018Worden wat je bent\u2019. Op een basisschool gaat het immers niet zozeer om een beroepsopleiding (iets worden), maar om persoonlijkheidsontwikkeling \u00ad(iemand worden).", "Maar er zit dus ook iets grammaticaals in die slogan. Het is geen hele zin, maar een constructie met het hele werkwoord \u2018worden\u2019. De betekenis van dit soort constructies heeft altijd iets modaals: het gaat om wenselijkheid of waarschijnlijkheid, of allebei. In dit geval is duidelijk dat \u2018Worden wie je bent\u2019 als iets nastrevenswaardig wordt voorgesteld, maar omdat het bij een school gebruikt wordt, zit er ook iets van mogelijkheid in: op \u00addeze school k\u00fan je worden wie je bent.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["tot", "nadenken", "aanzet", "van", "het", "die", "zin", "wie", "bent", "een", "je", "en", "iets", "worden"], "pubDate": "2020-11-30T01:00:08+01:00", "publicationId": "b66cd8e4-4294-3571-bcd7-e490527f1a48"}