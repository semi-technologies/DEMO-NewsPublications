{"id": "ffc775f7-46ab-31c3-8432-7e90151e48f9", "title": "De Volkskeuken: vol gas het nieuwe jaar in met deze koolrolletjes", "url": "https://volkskrant.nl/eten-en-drinken/de-volkskeuken-vol-gas-het-nieuwe-jaar-in-met-deze-koolrolletjes~b4d449fe/", "summary": "Vol goede moed nam ik in november een weekabonnement op een groentebox en nu kijk ik wanhopig tegen een berg kool aan.\nGeniet, maar met mate: \u00e9\u00e9n koolmaaltijd per week lijkt me genoeg.\nHaal ze voorzichtig uit het water en laat ze uitdruipen en afkoelen.\nDep ze met wat keukenpapier droog en snijd de dikke nerf aan de onderkant van het blad eruit.\nBreng op smaak met zout, peper en nootmuskaat en giet de saus over de koolrolletjes.", "paragraphs": ["Koolrolletjes met kerriesaus. Beeld Pay-Uun Hiu", "Hoeveel kool at ik eigenlijk? Niet heel veel, weet ik nu. Vol goede moed nam ik in november een weekabonnement op een groentebox en nu kijk ik wanhopig tegen een berg kool aan. Witte spitskool, paarse spitskool, rode boerenkool, Chinese kool, cavolo nero, spruiten. Het hele huis ruikt inmiddels naar kool. Niet zozeer door het koken, maar door de uitlaatgassen na consumptie. Jazeker, het is koolseizoen, maar gemiddeld 2 tot 2,5 kilo kool per week voor twee personen is meer dan mijn ingewanden en die van mijn huisgenoot kunnen verdragen.", "Geniet, maar met mate: \u00e9\u00e9n koolmaaltijd per week lijkt me genoeg. En bij dit recept houdt u zeker nog een halve kool over. Gelukkig blijft-ie lang goed, dus kunt u er volgende week nog van eten.", "Ingredi\u00ebnten 1 groene kool 2 eetl. olie 1 ui, gesnipperd 2 teentjes knoflook, gesnipperd 1 theel. gerookt paprikapoeder \u00bd theel. kerriepoeder 150 g vegan gehakt sojasaus 3 eetl. boter of olijfolie 3 eetl. bloem 1 eetl. kerriepoeder ca. 250 ml bouillon scheut plantaardige room of kokosroom nootmuskaat", "Bereiding", "Haal 6 mooie bladen van de kool en blancheer ze. Haal ze voorzichtig uit het water en laat ze uitdruipen en afkoelen. Dep ze met wat keukenpapier droog en snijd de dikke nerf aan de onderkant van het blad eruit. Neem een achtste van de overgebleven kool, snijd het harde stuk eruit en snijd de rest in dunne reepjes.", "Verhit olie in een braadpan, fruit daarin ui en knoflook. Laat het paprika- en kerriepoeder meebakken. Voeg het vegan gehakt toe en dan de reepjes kool. Laat ca. 5 min. bakken tot de koolreepjes geslonken zijn. Breng ondertussen op smaak met zout, peper en wat sojasaus.", "Neem een koolblad, leg een flinke eetlepel van de vulling erop (of meer, maar zorg dat u het blad in ieder geval nog kunt dichtvouwen), vouw de zijkanten naar binnen en rol het blad op. Leg het met de naad naar beneden in een ovenschaal. Maak zo zes rolletjes.", "Verwarm de oven voor op 180 graden (hetelucht) en maak de saus. Laat 3 eetlepels boter smelten, of verhit 3 eetlepels olijfolie, en roer 3 eetlepels bloem met een houten lepel erdoorheen zonder dat er klontjes ontstaan. Laat de bloem even garen, maar blijf wel roeren. Roer de kerrie erdoor en vervolgens beetje bij beetje de bouillon. Zorg steeds dat de bouillon is opgenomen voor u weer een scheutje toevoegt. Ga door tot u een behoorlijk dikke saus heeft en leng deze nog iets aan met plantaardige room of kokosroom. Breng op smaak met zout, peper en nootmuskaat en giet de saus over de koolrolletjes. Zet de schaal 12-15 minuten in de oven."], "authors": ["Pay-Uun Hiu"], "keywords": ["vol", "van", "laat", "jaar", "en", "nieuwe", "met", "volkskeuken", "een", "ze", "koolrolletjes", "kool", "op", "het", "maar", "deze", "gas"], "pubDate": "2021-01-04T14:00:53Z", "publicationId": "1a359314-37ee-33a8-8de7-301d3eb2ed28"}