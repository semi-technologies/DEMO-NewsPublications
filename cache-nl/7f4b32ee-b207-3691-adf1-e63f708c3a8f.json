{"id": "7f4b32ee-b207-3691-adf1-e63f708c3a8f", "title": "Kippenvel. Blijdschap. Dit doet de inenting met het coronavaccin met de verpleegkundigen en artsen in Assen en Groningen", "url": "https://www.dvhn.nl/groningen/Kippenvel.-Blijdschap.-Dit-doet-de-inenting-met-het-coronavaccin-met-de-verpleegkundigen-en-artsen-in-Assen-en-Groningen-26337474.html", "summary": "Dit voelt als het begin van het einde.\u2019\u2019Artsen en verpleegkundigen van IC, spoedeisende hulp en ambulancediensten worden vanaf woensdag gevaccineerd.\nWe kunnen zo aan de slag.\u201dDinsdag hoorden Suljic en Zigterman pas van de aankomst van het coronavaccin van Pfizer-Biontech.\nHet UMCG fungeert als het distributiecentrum van het vaccin voor het Noorden.\nSuljic stopt een nieuw klein flesje met paars dopje in een van de doosjes voor het Wilhelmina Ziekenhuis Assen.\nVeertig minuten later stapt Immink met een rode koelbox de vloer van de apotheek van het ziekenhuis in Assen op.", "paragraphs": ["Woensdagochtend arriveerde het eerste treetje met 195 flesjes coronavaccin in het Universitair Medisch Centrum Groningen (UMCG). Het deed toch meer met mensen dan gedacht.", ",,Dit is heel fijn.\u2019\u2019 IC-verpleegkundige Arend Stoelwinder wrijft over zijn bovenarm. Hij is net gevaccineerd in het UMCG. ,,Wij zien elke dag wat dit virus doet, wat het vernietigt. En dat zijn echt niet alleen tachtigjarigen.\u2019\u2019 Eindelijk kunnen ze iets terugdoen.", "Na de prik moet Stoelwinder een kwartier in een apart kamertje blijven zitten, onder observatie. Dat zijn de richtlijnen van het RIVM. Al is het vaccin uitvoerig getest, en blijken de bijwerkingen minimaal. Veiligheid staat voorop. Naast hem, op afstand, zit de eveneens gevaccineerde collega Ilse Knoops te stralen. ,,Ik ben echt blij. Dit voelt als het begin van het einde.\u2019\u2019", "Artsen en verpleegkundigen van IC, spoedeisende hulp en ambulancediensten worden vanaf woensdag gevaccineerd. Zij zijn de eersten in het noorden. ,,Dat is z\u00f3 belangrijk\u2019\u2019, zegt Stoelwinder. ,,Er vallen elke dag collega\u2019s uit. En dan hebben we gewoon minder plek.\u2019\u2019", "tekst gaat verder onder de foto", "loading", "", "Iedereen in de gang van verpleegafdeling B2 - normaal voor cardiologie nu voor vaccinatie- is opgewonden en zenuwachtig, maar vooral ook opgetogen. Het is begonnen. Apothekersassistenten staan vlak voor de eerste prik te stuiteren, bedrijfsartsen controleren de procedures nogmaals, de deskundige infectiepreventie komt kijken of alles coronaproof is, de media willen overal bij zijn.", "Terwijl verpleegkundige Regina van der Hoorn de eerste prikken zet, wordt de computer voor registratie nog ge\u00efnstalleerd. Het is snel gegaan. Zaterdagochtend hoorden ze pas dat ze mochten gaan vaccineren. Met stoom en kokend water hebben de ziekenhuizen deze week een vaccinatieprogramma op touw gezet. Vandaag is de grote dag.", "loading", "195 flacons", "Die dag begint vroeg. Zeven uur voor de eerste prik staat hoofd van de ziekenhuisapotheek Jos Kosterink verwachtingsvol in de deuropening te wachten als een doodgewoon wit bestelbusje van Europcar onder politiebegeleiding met de kont naar een van de ingangen van het Groninger ziekenhuis draait.", "Daar is het dan eindelijk: het coronavaccin.", "De deuren van het busje gaan open en de chauffeur haalt een witte doos uit de wagen die hij aan een collega van Kosterink overhandigt. Die loopt voorzichtig, alsof hij een kwetsbare kleine baby in zijn handen heeft, met het doosje van 23 bij 23 centimeter met 195 flacons, naar de koeling van de ziekenhuisapotheek.", ",,Wanneer zijn ze ontdooid?\u201d, vraagt Alma Suljic, eerste apothekersassistent bij de afdeling bereiding van het UMCG. ,,Tijdens de rit\u201d, zegt unithoofd Jeena Zigterman. Het busje was al om half 6 vertrokken uit Oss. Zigterman: ,,Er zijn heel veel dozen met spuiten en zoutoplossing. En we hebben het doosje met coronavaccins. We kunnen zo aan de slag.\u201d", "Dinsdag hoorden Suljic en Zigterman pas van de aankomst van het coronavaccin van Pfizer-Biontech. Met stoom en kokend water werden plannen gemaakt. ,,We gaan dit fiksen. Dat is ook de mentaliteit in het ziekenhuis.\u201d", "Kippenvel", "De afgelopen dagen waren pittig voor Kosterink en zijn team, zegt hij. Er moest veel gebeuren: wie krijgt hoeveel flesjes? En wanneer bestellen ze het tweede treetje met 195 flesjes? En het derde? ,,Ik denk dat we in totaal vier treetjes zullen bestellen\u201d, zegt het hoofd van de ziekenhuisapotheek. ,,Voor de eerste ronde.\u201d", "Afgelopen weekend werd duidelijk dat er landelijk 33.000 vaccins beschikbaar komen voor de verpleegkundigen en artsen van de acute zorg. Drenthe, Groningen en Friesland krijgen 10.5% van het aantal vaccins dat landelijk beschikbaar is: 3569 vaccins. loading", "Alma Suljic zet de flesjes in een klein doosje, waarna Zigterman er een zakdoekje inpropt om het doosje te vullen. Ze maken een deel van de vaccins klaar voor de reis naar Assen en Leeuwarden. Met grote zorgvuldigheid worden de doosjes voorzien van een etiket en gevuld voor de andere ziekenhuizen. Het UMCG fungeert als het distributiecentrum van het vaccin voor het Noorden. Suljic stopt een nieuw klein flesje met paars dopje in een van de doosjes voor het Wilhelmina Ziekenhuis Assen. ,,Ik krijg er gewoon kippenvel van. Zo fijn vind ik het.\u201d", "Jeena Zigterman is een nuchtere vrouw. En eigenlijk is het vaccin tegen Covid-19 een van de vele. Want op haar afdeling gebeurt veel meer. En toch. Ze ziet de impact ook wel. ,,Dat doet dan echt wel wat met je.\u201d", "Spontaan te klappen", "Het is een uur \u2018s middags als chauffeur Pascal Mager uit Meppel het kleine doosje met flesjes in de koeling drukt van zijn vrachtwagen. Mager rijdt zo direct samen met collega Robert Immink naar het ziekenhuis in Assen. Hun werkgever Kort Logistics uit Staphorst mag voor geneesmiddelendistribiteur Brocacef de vaccins in Noord-Nederland rondbrengen naar ziekenhuizen. Een hele eer, vinden Mager en Immink.", "tekst gaat verder onder de foto", "loading", "Vandaag - V-dag - is een speciale dag, vinden ze. Veertig minuten later stapt Immink met een rode koelbox de vloer van de apotheek van het ziekenhuis in Assen op. Verpleegkundigen staan met telefoon in de aanslag. Een van de medewerkers staat met de handen in de lucht. Een ander begint spontaan te klappen.", ",,Yes, het is er\u201d, klinkt het hard."], "authors": ["Maaike Borst", "Bas Van Sluis"], "keywords": ["er", "groningen", "van", "zijn", "doet", "voor", "en", "met", "coronavaccin", "een", "dit", "ze", "verpleegkundigen", "het", "dat", "kippenvel", "inenting"], "pubDate": null, "publicationId": "bb59becc-5bf6-3c6d-8cdd-d41716890d16"}