{"id": "c7fd959b-45eb-3fd6-97df-4f95b788d83a", "title": "Vrees voor bloedbad winkels en horeca door verlenging coronalockdown", "url": "https://www.dvhn.nl/economie/Vrees-voor-bloedbad-winkels-en-horeca-door-verlenging-coronalockdown-26347749.html", "summary": "Dat horeca en retail nog zeker twee weken langer dicht blijven komt niet als een verrassing, maar de situatie voor ondernemers in de branches wordt wel steeds nijpender.\n\u201eDe centen zijn op, de rek is eruit\u201d, zegt directeur Dirk Beljaarts van brancheorganisatie Koninklijke Horeca Nederland (KHN) die zonder passende steun vreest voor een tsunami aan faillissementen.\nOok branchevereniging INretail waarschuwt voor \u2019een bloedbad als de situatie niet verandert\u2019.\n\u201eNet als de horeca en bouwmarkten moeten ook winkels van hun entree een afhaalloket kunnen maken.\nMaak dat dan mogelijk.\u201d De woordvoerder wijst erop dat dit vanaf maandag ook in Duitsland, en daarmee overal in Europa, is toegestaan.", "paragraphs": ["Dat horeca en retail nog zeker twee weken langer dicht blijven komt niet als een verrassing, maar de situatie voor ondernemers in de branches wordt wel steeds nijpender. \u201eDe centen zijn op, de rek is eruit\u201d, zegt directeur Dirk Beljaarts van brancheorganisatie Koninklijke Horeca Nederland (KHN) die zonder passende steun vreest voor een tsunami aan faillissementen. Ook branchevereniging INretail waarschuwt voor \u2019een bloedbad als de situatie niet verandert\u2019.", "Het kabinet heeft aangegeven naar extra financi\u00eble steun voor ondernemers te kijken. Ministers Koolmees (Sociale Zaken), Wiebes (Economische Zaken) en Hoekstra (Financi\u00ebn) gaan de komende dagen het plan voor extra steun uitwerken. Beljaarts pleit voor 100% compensatie bij 100% sluiting. \u201eHet kabinet heeft oog voor de BV Nederland, maar niet voor de individuele ondernemers. De huidige compensatieregeling is onvoldoende. Het afgelopen jaar is meer dan \u20ac5 miljard spaargeld in de branche gepompt. Alleen als de vaste lasten 100% vergoed worden, kun je je adem inhouden en na de crisis weer verder gaan.\u201d", "Voorraadvergoeding", "Een woordvoerder van INretail noemt de verlenging van de lockdown dan ook een bittere pil. Extra maatregelen in de vorm van tegemoetkomingen zijn volgens INretail nodig om een faillissementsgolf te voorkomen. \u201eKabinet, als je besluit tot een winkel lockdown, kom dan in ieder geval met een realistische vergoeding over de brug. Er is \u20ac20 miljoen voor de voorraadvergoeding gereserveerd, maar zelfs behoudende berekeningen tonen aan dat de totale schade richting een miljard euro gaat.\u201d", "Een woordvoerder van INretail noemt de verlenging van de lockdown dan ook een bittere pil. Extra maatregelen in de vorm van tegemoetkomingen zijn volgens INretail nodig om een faillissementsgolf te voorkomen. \u201eKabinet, als je besluit tot een winkel lockdown, kom dan in ieder geval met een realistische vergoeding over de brug. Er is \u20ac20 miljoen voor de voorraadvergoeding gereserveerd, maar zelfs behoudende berekeningen tonen aan dat de totale schade richting een miljard euro gaat.\u201d", "Afhaalloket", "Naast vergoedingen op maat wil INretail dat het afhalen van bestellingen groen licht krijgt. \u201eNet als de horeca en bouwmarkten moeten ook winkels van hun entree een afhaalloket kunnen maken. Dat kan veilig. Bezorgen en afhalen zijn de enige opties tijdens deze lockdown. Maak dat dan mogelijk.\u201d De woordvoerder wijst erop dat dit vanaf maandag ook in Duitsland, en daarmee overal in Europa, is toegestaan. \u201eNeem dat voorbeeld over en cre\u00eber zo een Europese aanpak.\u201d"], "authors": ["Gabi Ouwerkerk"], "keywords": ["inretail", "coronalockdown", "van", "dan", "lockdown", "voor", "horeca", "en", "een", "winkels", "vrees", "bloedbad", "als", "verlenging", "ook", "door", "dat"], "pubDate": null, "publicationId": "bb59becc-5bf6-3c6d-8cdd-d41716890d16"}