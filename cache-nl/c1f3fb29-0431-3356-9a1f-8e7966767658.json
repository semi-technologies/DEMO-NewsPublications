{"id": "c1f3fb29-0431-3356-9a1f-8e7966767658", "title": "Shell, neem \u2018t voortouw en word echt groen", "url": "https://trouw.nl/opinie/shell-neem-t-voortouw-en-word-echt-groen~b41ba4ea/", "summary": "Beeld ColourboxOndertussen zijn wel alle ogen op Shell gericht nu Milieudefensie het bedrijf voor de rechter heeft gesleept.\nVeel Nederlanders vinden Shell te passief op klimaatgebied en steunen de zaak.\nDan moeten er wel snel zaken worden gedaan, want de waarde van het aandeel Vestas is sinds maart verdubbeld en dat van Siemens Gamesa steeg nog harder.\nShell heeft de hersens, de schaal en de middelen om de energietransitie verder vooruit te helpen.\nHet oordeel is aan de rechterIs Shell een roekeloze vervuiler of een eerzame energieleverancier?", "paragraphs": ["Shell heeft de hersens, de schaal en de middelen om een snelle overgang naar duurzame energie waar te maken, meent Heleen Groenenberg, kandidaat voor \u2018minister van nieuwe economie\u2019 van MVO-Nederland.", "Naar aanleiding van de verjaardag van het Akkoord van Parijs riep secretaris-generaal Ant\u00f3nio Guterres van de Verenigde Naties deze maand landen wereldwijd op een klimaatnoodtoestand uit te roepen. Die moet ervoor zorgen dat de temperatuurstijging aan het einde van deze eeuw ruim onder de 2 graden is gebleven en bij voorkeur niet meer dan 1,5 graden is.", "Inmiddels hebben 38 landen gevolg gegeven aan de oproep en de klimaatnoodtoestand uitgeroepen. Maar de wereld is op weg naar een stijging van meer dan 3 graden, met alle risico\u2019s van dien. Zeer snelle klimaatactie is daarom dringend gewenst.", "De olie- en gassector heeft hierin een sleutelrol. Bedrijven als Shell, BP, Total en andere willen in 2050 of eerder netto geen broeikasgassen meer uitstoten, via een veel lagere koolstofintensiteit van producten en compensatie van de resterende CO 2 -uitstoot met bosaanplant. Het Britse oliebedrijf BP heeft al een reeks kwantitatieve doelen gesteld tot 2030. Shell beoogt de koolstofintensiteit van zijn producten in 2035 met 35 procent te hebben verlaagd, al is nog niet duidelijk hoe.", "Windpark van Vestas. Beeld Colourbox", "Ondertussen zijn wel alle ogen op Shell gericht nu Milieudefensie het bedrijf voor de rechter heeft gesleept. De uitspraak wordt in mei volgend jaar verwacht. Veel Nederlanders vinden Shell te passief op klimaatgebied en steunen de zaak. Dat die kritiek terecht is, werd recent aangetoond door het vertrek van diverse \u2018groene\u2019 managers bij Shell. Hoe nu verder?", "Hoofdrol voor windenergie", "Het antwoord komt onder andere uit Brussel. De Europese Commissie heeft in november een strategie voor hernieuwbare energie op zee neergelegd, met een hoofdrol voor offshore windenergie. Dat mag geen verbazing wekken. In de Europese Unie is wind op zee \u2013 met kosten van 0,084 euro per kWh \u2013 al veel goedkoper geworden. En tot 2030 kunnen die kosten nogmaals gehalveerd worden. De EU wil de offshore windcapaciteit vergroten van 12 GW nu naar 300 GW in 2050. Dat betekent jaarlijks bijna 10 GW offshore capaciteit erbij, maar dat is niet onmogelijk. Vorig jaar nog heeft de Deense fabrikant Vestas, leider op de markt voor windturbines, in zijn eentje voor 13 GW aan capaciteit geleverd. De andere grote producent, Siemens Gamesa, leverde bijna 9 GW, waarvan circa 40 procent op zee, en was daarmee de nummer 1 op de markt voor offshore turbines. Beide hebben een record aan nieuwe bestellingen genoteerd.", "Met een grote turbinefabrikant aan boord zou Shell heel veel van de benodigde 300 MW capaciteit op zee kunnen realiseren. Shell kan met zo\u2019n overname een echte koploper worden, in plaats van \u2013 zoals nu \u2013 mee te deinen in het kielzog van de energietransitie. Milieudefensie en een groeiende groep van morrende aandeelhouders zouden dat heel graag zien.", "Overname haalbaar", "Een overname is ook nog haalbaar. Siemens Gamesa heeft een beurswaarde van 20 miljard dollar en Vestas is zo\u2019n 30 miljard dollar waard, terwijl het gemiddelde dividend voor Shell-aandeelhouders ruim 15 miljard dollar bedraagt.", "Dan moeten er wel snel zaken worden gedaan, want de waarde van het aandeel Vestas is sinds maart verdubbeld en dat van Siemens Gamesa steeg nog harder. Terwijl Shell tegelijkertijd dit jaar 40 procent van zijn aandelenkoers in de AEX-index zag verdampen.", "Shell heeft de hersens, de schaal en de middelen om de energietransitie verder vooruit te helpen. Het bedrijf doet er goed aan te kiezen voor technologie die tot 2050 op grote schaal nodig is en waarin Shell het verschil kan maken. Overheden vragen erom. Burgers vragen erom. Een groeiende groep aandeelhouders vraagt erom. Het wordt tijd dat Shell de handschoen oppakt.", "Lees ook:", "Wat is de ware aard van Shell? Het oordeel is aan de rechter", "Is Shell een roekeloze vervuiler of een eerzame energieleverancier? De rechter mag het bepalen, na de laatste zitting in de rechtszaak van Milieudefensie tegen Shell.", "Het Klimaatakkoord van Parijs is vijf jaar oud. Reden voor taart?", "Vijf jaar geleden sloten de leiders van alle landen ter wereld het Klimaatakkoord van Parijs, op 12 december 2015. Een historisch moment, maar wat zijn de afspraken waard nu de mondiale opwarming voort dendert?", "Shell gaat olieproductie verminderen: \u2018Nooit meer zo veel als in 2019\u2019", "Shell gaat veranderen en vergroenen. Hoe? De directie lichtte een tipje van de sluier op. De olieproductie gaat in elk geval omlaag."], "authors": ["Heleen Groenenberg"], "keywords": ["neem", "echt", "van", "voor", "en", "een", "heeft", "dat", "op", "te", "het", "shell", "voortouw", "word", "groen"], "pubDate": "2020-12-30T08:38:00Z", "publicationId": "b66cd8e4-4294-3571-bcd7-e490527f1a48"}