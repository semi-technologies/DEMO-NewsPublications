{"id": "13352ccb-399c-39a8-b75f-f16afef066b8", "title": "Meer kinderen besmet met hepatitis A in Zuid-Holland, hele school inge\u00ebnt", "url": "https://nos.nl/artikel/2319554-meer-kinderen-besmet-met-hepatitis-a-in-zuid-holland-hele-school-ingeent.html", "summary": "Op een basisschool in Schoonhoven zijn vier kinderen en een leerkracht besmet geraakt met hepatitis A. Op twee locaties van een middelbare school in die plaats zijn nog eens twee kinderen besmet geraakt met de ziekte, ook wel besmettelijk geelzucht genoemd.\n\"We werden gebeld door een ouder dat haar kind besmet was\", zegt de directrice van de school tegen Omroep West.\nDe kinderen worden gevaccineerd en we gaan gewoon lesgeven.\"\nHet verband tussen de besmettingen op de basisschool en middelbare school is niet bekendgemaakt vanwege de privacy van de leerlingen.\nIn Nederland komt geelzucht weinig voor, in de meeste gevallen lopen mensen de ziekte op tijdens vakantie in warme landen buiten Europa.", "paragraphs": ["Op een basisschool in Schoonhoven zijn vier kinderen en een leerkracht besmet geraakt met hepatitis A. Op twee locaties van een middelbare school in die plaats zijn nog eens twee kinderen besmet geraakt met de ziekte, ook wel besmettelijk geelzucht genoemd.", "Alle 220 leerlingen en medewerkers van de basisschool worden morgen gevaccineerd. De ziekte werd daar vorige week ontdekt. \"We werden gebeld door een ouder dat haar kind besmet was\", zegt de directrice van de school tegen Omroep West. \"Die dag hebben we gelijk alles in werking gezet.\"", "De lessen gaan gewoon door. \"De zieke leerlingen en leerkracht zijn thuis. We maken er geen heisa van. De kinderen worden gevaccineerd en we gaan gewoon lesgeven.\"", "Letten op hygi\u00ebne", "Op de middelbare school in Schoonhoven wordt niet iedereen inge\u00ebnt, omdat er in de directe omgeving van de besmette kinderen geen andere besmettingen zijn ontdekt. Wel adviseert de GGD leerlingen om extra goed op hun hygi\u00ebne te letten.", "Het verband tussen de besmettingen op de basisschool en middelbare school is niet bekendgemaakt vanwege de privacy van de leerlingen.", "Onschuldig voor jonge kinderen", "Hepatitis A kan tot een ontstoken lever leiden. De huid en het oogwit worden daardoor geel. Voor jonge kinderen is de ziekte onschuldig, maar volwassenen kunnen er tot een half jaar last van hebben. Ze zijn vooral erg moe.", "Het virus wordt verspreid via de ontlasting. Via de wc-bril of de deurklink kan het op de handen terechtkomen en vervolgens in de mond. In Nederland komt geelzucht weinig voor, in de meeste gevallen lopen mensen de ziekte op tijdens vakantie in warme landen buiten Europa."], "authors": [], "keywords": ["hele", "zuidholland", "van", "school", "een", "voor", "hepatitis", "besmet", "worden", "en", "op", "ziekte", "meer", "met", "inge\u00ebnt", "kinderen", "zijn"], "pubDate": null, "publicationId": "88173a0d-96a0-3f0e-a203-5a13f8839a59"}