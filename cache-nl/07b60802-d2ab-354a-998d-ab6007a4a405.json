{"id": "07b60802-d2ab-354a-998d-ab6007a4a405", "title": "Nu verkrijgbaar! Games die nog tjokvol fouten zitten", "url": "https://www.volkskrant.nl/cultuur-media/nu-verkrijgbaar-games-die-nog-tjokvol-fouten-zitten~b9225ee0/", "summary": "Het zijn fouten ontstaan door gehaast programmeerwerk.\nToen het spel na drie keer uitstel eindelijk op 10 december verscheen, bleek het een bak vol bugs.\nZe kunnen een kreupel spel op de markt gooien in de wetenschap dat het achteraf valt op te kalefateren.\nDe buit is al binnen voor dat de gamer hun maaksel m\u00e9t mankementen op zijn computer installeert.\nCD Projekt wist dat het een miskleun in de winkel legde en deed er alles aan om dat toe te dekken.", "paragraphs": ["Fifa", "Wat een bijzondere toekomst gaan we tegemoet over ruim zestig jaar. Tenminste, als we het computerspel Cyberpunk 2077 mogen geloven. Auto\u2019s rijden door de pilaren van viaducten heen zonder schade op te lopen. Uit onze vloeren groeien minibomen, midden in een kamer. Wapens gaan zweven zodra er iemand mee is neergeschoten. Oh ja, motor rijden doen we over zestig jaar in onze blote kont. Staand op het zadel.", "Deze opmerkelijke verschijnselen zijn evenwel niet bedacht door de makers van Cyberpunk 2077, een game die veel gemeen heeft met de sf-filmklassieker Blade Runner. Ze kwamen per ongeluk tot stand. Het zijn fouten ontstaan door gehaast programmeerwerk. Acht jaar zwoegde de Poolse studio- en uitgever CD Projekt op wat de \u2018game van het jaar\u2019 beloofde te worden. Toen het spel na drie keer uitstel eindelijk op 10 december verscheen, bleek het een bak vol bugs.", "Verwijderd", "De game was zo gammel dat Sony na een week besloot de titel te verwijderen uit de webwinkel voor de PlayStation. Bij Microsoft konden gamers Cyberpunk 2077 wel online blijven kopen en downloaden voor de Xbox, maar met de waarschuwing dat er mankementen in zaten. Kopers die niet tevreden waren konden hun geld terugkrijgen.", "Dat laatste gebeurt vrijwel nooit. Maar bij een game van dit kaliber konden Sony en Microsoft eigenlijk niet anders. Acht miljoen gamers kochten het spel voor 60 euro in de voorverkoop, louter op basis van nog geen handvol teasers en trailers. Die pre-orders leverde CD Projekt rond de 480 miljoen euro op. Net geen twee keer de productiekosten van 1,2 miljard zloty, omgerekend 265 miljoen euro.", "Cyberpunk 2077", "Gebreken", "Het debacle van Cyberpunk 2077 zet de schijnwerpers weer eens op een fenomeen dat games als enige vorm van kunst plaagt: onaffe producten. Bijna standaard de day one patch, een stuk software dat kopers van internet moeten halen om alle weeffouten recht te strijken waarmee het spel de fabriek verliet. Het huis zou te klein zijn als Renault een auto aflevert waarvan het stuur loszit en de ruitenwisser ontbreekt. Maar een game kan met grote gebreken in de winkel belanden zonder dat de Consumentenbond moord en brand schreeuwt.", "Het is niet zo dat er zoveel tijd ligt tussen het persen van het schijfje met het spel en de gang naar de winkel, en dat daarin verborgen gebreken aan het licht komen. Driekwart van de voorbestellingen voor Cyberpunk 2077 waren downloads. Die hadden tot op het laatste moment kunnen worden opgelapt. De game ging evenwel gebroken de deur uit. Net als andere recente dure producties als Assassin\u2019s Creed Unity (in 2014), HALO: The Master Chief Collection (idem) en WWE 2K20 (2019).", "Assassin\u2019s Creed Unity", "Waarom gebeurt dat?", "Geen enkele gamemaker wil zijn kind onvolmaakt wereld insturen, ook al weten ze dat ze achteraf veel onvolkomenheden verhelpen. Maar zoals vaak staat tussen droom en daad een budget dat opraakt. Of investeerders die geld willen zien. Of de feestdagen die voor de deur staan. \u2018We zijn geen volslagen idioten\u2019, opperde gameontwerper Josh Sawyer van Obsidian twee jaar geleden in een interview. Sawyers studio maakte het succesvolle, maar niet bugvrije Fallout: New Vegas. \u2018Van onze kant zijn we in staat om het aantal bugs te verminderen, als we voldoende tijd krijgen. Maar soms beslist de uitgever anders.\u2019", "Toedekken", "De trend van digitale downloads speelt studio\u2019s en uitgevers in de kaart. Ze kunnen een kreupel spel op de markt gooien in de wetenschap dat het achteraf valt op te kalefateren. Daarbij speelt mee dat consumenten dankzij wettelijke uitzonderingsregels een downloadproduct niet of amper kunnen teruggeven. Niks twee weken op zicht. Dat maakt de pre-order helemaal aantrekkelijk voor gamesuitgevers. De buit is al binnen voor dat de gamer hun maaksel m\u00e9t mankementen op zijn computer installeert.", "GAMES? PAS GEREED NA GEBRUIK Computerspellen behoren tot de meeste complexe computerprogramma\u2019s. Niet alleen omdat ze miljoenen regels broncode bevatten waarin een enkele tikfout desastreuze gevolgen kan hebben, dat geldt ook voor Microsoft Office en de Spotify-app. Games zijn complex omdat gebruikers dingen kunnen doen die de makers niet hebben bedacht. Wie in een computerspel door een muur kan lopen, heeft een maas ontdekt die de programmeurs over het hoofd zagen. Sommige bugs komen domweg pas aan het licht als een publiek van miljoenen gamers aan de slag gaat met het eindproduct.", "CD Projekt wist dat het een miskleun in de winkel legde en deed er alles aan om dat toe te dekken. Het bood recensenten alleen pc-versies aan van de game: op pc\u2019s draait het spel beter dan op de technisch verouderde Xbox One en PlayStation 4. Zoals de gamessite IGN constateerde: \u2018Vergeleken met de pc-versie is die voor de spelcomputers van de laatste generatie amper herkenbaar als Cyberpunk 2077.\u2019", "Het echec blijft niet zonder gevolgen voor CD Projekt. Investeerders hebben gedreigd met een rechtszaak. Het aandeel maakte in de dagen na de verschijning van de game een val van 34 procent. Het personeel van de studio is boos. De recensies voor Cyberpunk 2077 zijn minder juichend dan verwacht, na alle hype.", "Op internet wemelt het intussen van videobeelden van bugs in de game. \u2018Ik denk dat ik nog nooit eerder een spel heb gezien met zo veel blunders zo snel na de verschijning\u2019, zegt Chris Person, de samensteller van Highlight Reel, een YouTube-kanaal gewijd aan flaters en missers in computerspellen. Hij wordt de laatste weken doodgegooid met beelden van penissen die uit broeken steken \u2013 nog een opmerkelijke bug in Cyberpunk 2077 die spelers in staat stelt om hun personage tot achter de rits aan te passen. Dat hij piemels in zijn mail vindt is \u2018niet echt een verandering\u2019, twitterde Person vorige maand, \u2018maar nu kan ik zeggen dat het mijn werk is.\u2019", "Madden NFL", "KLEINE REUS IN GROTE GAME Christian Kirksey is een American football-prof van 1 meter 88 en 107 kilo. Maar zes jaar geleden kromp de linebacker van de Cleveland Browns door een bug in het spel Madden NFL 15 tot een dwerg van amper 30 centimeter hoog. Uitgever Electronic Arts besloot van de nood een deugd te maken. Het bracht een reclamefilmpje uit waarin Kirksey als dreumes wordt ge\u00efnterviewd. Boven zijn hoofd bungelt een microfoon die groter is dan hem. \u2018Hoe klein je ook bent, je moet groot dromen.\u2019"], "authors": ["Peter Van Ammelrooy"], "keywords": ["zijn", "van", "tjokvol", "games", "nog", "voor", "zitten", "en", "een", "fouten", "verkrijgbaar", "nu", "op", "te", "het", "dat", "die"], "pubDate": "2021-01-08T10:52:13Z", "publicationId": "1a359314-37ee-33a8-8de7-301d3eb2ed28"}