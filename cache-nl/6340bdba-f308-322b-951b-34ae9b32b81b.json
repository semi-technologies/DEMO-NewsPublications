{"id": "6340bdba-f308-322b-951b-34ae9b32b81b", "title": "Verbinden op sociale media? Chrissy Teigen en Meghan Markle laten zien dat het kan", "url": "https://trouw.nl/cultuur-media/verbinden-op-sociale-media-chrissy-teigen-en-meghan-markle-laten-zien-dat-het-kan~b5aa3461/", "summary": "Er is zo veel te zeggen over het lelijks van sociale media, over de dilemma\u2019s en redenen om op onze hoede te zijn, dat het soms moeilijk te bedenken is wat ook alweer de goede dingen waren aan onze lievelingsapps.\nZoals een twitterdraadje van Chrissy Teigen \u2013 supermodel, keukenprinses en vrouw van John Legend, ze kwam al eens eerder in deze column voorbij.\nDaar wilde Teigen niet aan afdoen, maar ze zette er wel iets naast.\nHet is een effectieve manier om mensen zich gehoord en gezien te laten voelen.\nOok Markle doet een persoonlijke bekentenis om anderen zich gehoord te laten voelen, namelijk dat ze deze zomer een miskraam kreeg.", "paragraphs": ["Er is zo veel te zeggen over het lelijks van sociale media, over de dilemma\u2019s en redenen om op onze hoede te zijn, dat het soms moeilijk te bedenken is wat ook alweer de goede dingen waren aan onze lievelingsapps. Iets met\u2026 verbinding?", "Maar wie oplet stuit vanzelf op kleine voorbeeldjes. Zoals een twitterdraadje van Chrissy Teigen \u2013 supermodel, keukenprinses en vrouw van John Legend, ze kwam al eens eerder in deze column voorbij. In een ogenschijnlijke opwelling tweette ze zondag aan haar 13,5 miljoen volgers: \u2018Ok\u00e9, ik ga iets zeggen en jullie gaan er zeker allemaal een ding van maken, maar hier gaat-ie: normaliseer flesvoeding\u2019.", "De kreet was een variatie op de slogan \u2018normaliseer borstvoeding\u2019, waarmee vrouwen sinds een paar jaar lobbyen voor de acceptatie van borstvoeden in het openbaar. Daar wilde Teigen niet aan afdoen, maar ze zette er wel iets naast. Want borstvoeding is het beste, daar wordt elke jonge moeder mee om de oren geslagen. Maar als het dan niet zo goed lukt, weet Teigen uit eigen ervaring, leidt het credo breast is best vaak tot gevoelens van schuld, schaamte en tekortkoming. En tot uitputting aan de melkmachine, die we eufemistisch \u2018kolfapparaat\u2019 noemen.", "Dat Teigen die schaamte wilde wegnemen, lijkt me een verdienste. Zoals aangekondigd werd er een ding van gemaakt. Linksom (\u2018ja maar borstvoeding is echt beter hoor!\u2019; \u2018dit is echt dom\u2019), maar gelukkig vooral rechtsom: vrouwen die zich herkenden in haar verhaal, die elkaar via dit draadje moed konden inspreken, en begrepen dat ze met hun keuze voor flesvoeding geen moederlijke mislukking waren.", "Chrissy Teigen. Beeld AP", "Benoemen van zaken waar weinig bij stil wordt gestaan", "Op de maatschappelijke-veranderingskrachten van sociale media valt een hoop af te dingen, maar dit is het vlak waar ze wel verschil kunnen maken: het benoemen van zaken waar weinig bij stil wordt gestaan, het doorbreken van taboes, het starten van een gesprek. Het is een effectieve manier om mensen zich gehoord en gezien te laten voelen. Dat is ook wat bekende hashtags als #MeToo en #BlackLivesMatter zo sterk maakte.", "In die zin leek Teigens draadje op een ander taboedoorbrekend verhaal dat deze week viraal ging: het stuk van Meghan Markle in The New York Times, \u2018The Losses We Share\u2019. Ook Markle doet een persoonlijke bekentenis om anderen zich gehoord te laten voelen, namelijk dat ze deze zomer een miskraam kreeg. \u2018Sommigen hebben hun verhalen al dapper gedeeld\u2019, schrijft ze. \u2018Zo hebben ze de deur open gezet, wetende dat als \u00e9\u00e9n iemand de waarheid vertelt, dat ons een vrijbrief geeft om hetzelfde te doen.\u2019", "Markle haalt een mooie anekdote aan uit haar tienerjaren, toen ze door New York reed en een vrouw zag staan huilen op straat. Volgens haar taxichauffeur was het New Yorkers eigen om hun priv\u00e9levens uit te werken in het openbaar. \u2018Maak je geen zorgen, iemand op die hoek zal haar vragen of ze ok\u00e9 is.\u2019", "Op sociale media iets persoonlijks delen is een beetje als gaan staan janken op straat. Dat hoeft zo slecht nog niet te zijn, als iemand dan even checkt of je ok\u00e9 bent, of zegt: ik heb hetzelfde meegemaakt.", "Ziedaar, iets met verbinding.", "Swipen & klikken - alle columns van Kelli van der Waals vindt u hier."], "authors": ["Kelli Van Der Waals"], "keywords": ["om", "zien", "laten", "ze", "verbinden", "te", "teigen", "sociale", "van", "markle", "en", "een", "meghan", "media", "kan", "op", "het", "maar", "dat"], "pubDate": "2020-12-03T12:24:00Z", "publicationId": "b66cd8e4-4294-3571-bcd7-e490527f1a48"}