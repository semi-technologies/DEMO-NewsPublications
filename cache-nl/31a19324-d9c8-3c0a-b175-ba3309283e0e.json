{"id": "31a19324-d9c8-3c0a-b175-ba3309283e0e", "title": "Het gewelddadige begin en einde van Nederlands-Indi\u00eb", "url": "https://trouw.nl/nieuws/het-gewelddadige-begin-en-einde-van-nederlands-indie~b22d1600/", "summary": "Indonesi\u00eb\u2019s gewelddadige gang naar onafhankelijkheidDie Javaanse oorlog en Indonesi\u00eb\u2019s gewelddadige gang naar onafhankelijkheid zijn ook het onderwerp van het lijvige boek van historicus Bossenbroek.\nDiponegoro\u2019s jonge jaren, eind achttiende eeuw, speelden zich af aan het hof van een van de concurrerende vorstendommen van Java.\nDe onderlinge strijd bracht het koloniale gezag in de positie van handhaver van een Pax Neerlandica.\nZijn huiswerk van de Nederlandse hbs-opleiding in Soerabaja en zijn boeken uit de vrijmetselaarsbibliotheek las hij in zijn studentenkamertje in het huis van Hadji Tjokroaminoto.\nBossenbroek wil wegblijven van schurk-heldschema\u2019s en historische personen tonen \u201cmet al hun goede bedoelingen en kwade intenties, hun verdiensten en tekortkomingen, hun daden en misdaden\u201d.", "paragraphs": ["De Javaanse held Diponegoro, naamgever van Martin Bossenbroeks jongste boek, was dit jaar nieuws. Althans: zijn kris. De dolk behoorde tot de regalia van de prins en kwam in Nederlands bezit, nadat het koloniale gezag Diponegoro aan het eind van de Javaanse oorlog gevangen had genomen. Met de verbanning van de leider eindigde de opstand, waarbij van 1825 tot 1830 200.000 Javanen omkwamen.", "Al in 1975 had Nederland Indonesi\u00eb \u00adbeloofd de dolk terug te geven, maar helaas: hij was onvindbaar tussen tientallen vergelijkbare exemplaren. Afgelopen maart maakte het Leidse Museum Volkenkunde opeens bekend dat hij na jaren speurwerk terecht was. Tijdens het staatsbezoek van koning Willem-Alexander, een week later, konden de media Diponegoro\u2019s dolk bewonderen.", "Twee pijnlijke geschiedenissen adresseerde de koning bij zijn bezoek. Hij bood excuses aan voor \u2018geweldsontsporingen aan Nederlandse zijde\u2019 pal na de onafhankelijkheidsverklaring van Soekarno in 1945. En, alstublieft, hier is de kris van uw nationale held. Wel jammer dat het volgens sommige Indonesische experts niet de goede was.", "Indonesi\u00eb\u2019s gewelddadige gang naar onafhankelijkheid", "Die Javaanse oorlog en Indonesi\u00eb\u2019s gewelddadige gang naar onafhankelijkheid zijn ook het onderwerp van het lijvige boek van historicus Bossenbroek. Deze oorlogen zijn kantelpunten: het neerslaan van Diponegoro\u2019s opstand was een grote stap naar centraal bestuur over de kolonie en de onafhankelijkheidsoorlog rekende daarmee af.", "Bossenbroek, die in 2013 de Libris Geschiedenis Prijs won met De Boerenoorlog, beschrijft de gebeurtenissen in De wraak van Diponegoro vanuit een origineel perspectief: dat van de hoofdrolspelers en een fiks aantal belangrijke bijfiguren. Zijn geschiedenisverhaal is een vlechtwerk van biografie\u00ebn, op basis van enorm veel bronnen.", "Diponegoro\u2019s jonge jaren, eind achttiende eeuw, speelden zich af aan het hof van een van de concurrerende vorstendommen van Java. De onderlinge strijd bracht het koloniale gezag in de positie van handhaver van een Pax Neerlandica. Ook binnen de hoven woedden opvolgingskwesties. Diponegoro zag zijn hoop op de sultantroon in rook opgaan. Dat wakkerde zijn ambitie om de Hollanders te bevechten aan. Zijn vechtlust werd voorts gevoed door twee overgeleverde voorspellingen van zijn voorvaderen over de strijd tegen de koloniale bezetters, die de mystiek aangelegde prins op zichzelf van toepassing achtte.", "Bepaald minder mystiek aangelegd was zijn tegenstrever, generaal Hendrik Merkus de Kock (1779-1845). Deze had wel met \u00adDiponegoro gemeen dat ook hij moest \u00admanoeuvreren in tijden van complexe machtsverschuivingen. Zijn vader, patriottenleider, werd nota bene door Franse radicalen ge\u00ebxecuteerd, omdat ze zijn republikeinse gezindheid in twijfel trokken. De Kock junior drong niettemin door tot de hoogste militaire rangen. Totdat de Britten hem in 1811 op Java krijgsgevangen maakten. Na terugkeer van koning Willem I kon De Kock in 1816 zijn carri\u00e8re in Java hervatten.", "Portret van de Javaanse prins Diponegoro, 1830/1835. Beeld Hollandse Hoogte / De Agostini Editore SpA", "In deel twee maakt Bossenbroek een grote tijdsprong", "Bossenbroek maakt in deel twee van zijn boek een grote tijdsprong naar die twee andere tegenvoeters, de latere president \u00adSoekarno en de laatste gouverneur-generaal, Huib van Mook.", "De jonge Soekarno laveerde tussen twee werelden. Zijn huiswerk van de Nederlandse hbs-opleiding in Soerabaja en zijn boeken uit de vrijmetselaarsbibliotheek las hij in zijn studentenkamertje in het huis van Hadji Tjokroaminoto. Bij deze leider van Indonesi\u00eb\u2019s eerste nationalistische massabeweging, de Sarekat Islam, kwamen nationalistische, islamitische en communistische leiders over de vloer \u2013 de stromingen die Soekarno wilde verzoenen in \u00e9\u00e9n antikoloniale leer.", "Ook Huib van Mook, die opgroeide in Nederlands-Indi\u00eb, moest zijn positie bepalen over de toekomst van de kolonie in het gewoel van ideologische twisten. Hij oogstte alras regelrechte haat met zijn verlichte pleidooien voor geleidelijke autonomie en kritiek op de vervolging van nationalisten als Soekarno \u2013 al liep die volgens hem te hard van stapel.", "Geschiedschrijving door de ogen van kopstukken heeft voor- en nadelen. Een nadeel is dat hele massa\u2019s geen stem krijgen, zoals de boeren die meevochten met Diponegoro of zij die verhongerden; de slachtoffers van kapitein Westerling figureren slechts als \u00adbestuursprobleem voor Van Mook. Bossenbroek citeert vaak uit notities van tijdgenoten en autobiografie\u00ebn. Die citaten, waarvan niet altijd duidelijk is waar ze vandaan komen, werken soms goed: alsof we de personen zelf horen.", "Ik bedank hartelijk voor zo\u2019n ellendige goeroe en al zijne wetenschap", "Potsierlijk wordt het echter bij de geciteerde negentiende-eeuwse vertalingen van Diponegoro\u2019s in het Javaans geschreven memoires en andere teksten uit die tijd. \u201cIn uwe verwaandheid vertrouwt gij er op, dat gij veel leerlingen hebt en dat men u goeroe noemt, maar ik bedank hartelijk voor zo\u2019n ellendige goeroe en al zijne wetenschap\u201d, laat Bossenbroek de prins uitvaren tegen medestrijder Kyai Mojo. Zo sprak Diponegoro dus in geen geval en hij komt op die manier ook niet bepaald tot leven.", "Zeker in het \u2013 te dikke \u2013 eerste deel voert Bossenbroek zijn lezers langs te veel verwikkelingen in politieke en sociale betrekkingen. Verwarrend is ook dat de auteur de lezer graag verrast met de ontknoping van gebeurtenissen of de introductie van personen die hij pas \u00adlater duidt. De lezer denkt steeds dat hij iets of iemand eerder gemist heeft.", "Daar staat tegenover dat de auteur, vooral in het tweede deel, inzicht geeft in de grote ontwikkelingen en de dilemma\u2019s van de hoofdpersonen. Je denkt mee met Van Mook, die ten onder gaat in zijn diplomatieke titanengevecht met Haagse, Japanse, \u00adgeallieerde en nationalistische kopstukken. En met Soekarno, die in 1933 in eenzame \u00adopsluiting breekt en de Nederlanders om \u00adgenade smeekt. \u201cVoor de beweging van de toekomst is de politicus Soekarno dood\u201d, vertolkte Bung Hatta het gevoel van de strijdmakkers over hun gevallen leider \u2013 die in de Japanse tijd toch weer komt bovendrijven om, met het pistool op de borst, in 1945 de onafhankelijkheid uit te roepen.", "In Indonesi\u00eb, merkt Bossenbroek in zijn nawoord op, is geschiedschrijving vooral een kwestie van verering van nationale helden. En de Nederlanders, vindt hij, bedrijven \u2018paternalisme\u2019, ja \u2018neokolonialisme\u2019, met hun verontschuldigingdrang: \u2018Jullie zijn slachtoffers en daarom m\u00f3\u00e9ten jullie onze excuses aanvaarden\u2019. Bossenbroek wil wegblijven van schurk-heldschema\u2019s en historische personen tonen \u201cmet al hun goede bedoelingen en kwade intenties, hun verdiensten en tekortkomingen, hun daden en misdaden\u201d. Daarin is hij geslaagd.", "Martin Bossenbroek", "De wraak van Diponegoro. Begin en einde van Nederlands-Indi\u00eb", "Antenaeum;", "576 blz. \u20ac 39,99.", "Lees ook:", "Wat het excuus van de koning aan Indonesi\u00eb betekent", "Koning Willem-Alexander heeft zijn spijt uitgesproken en excuus aangeboden voor de \u201cgeweldsontsporingen van Nederlandse zijde\u201d in de jaren van strijd na de Indonesische onafhankelijkheidsverklaring op 17 augustus 1945."], "authors": ["Eric Brassem"], "keywords": ["begin", "einde", "van", "het", "op", "hij", "die", "zijn", "met", "nederlandsindi\u00eb", "een", "en", "gewelddadige", "dat"], "pubDate": "2020-11-14T21:44:00+01:00", "publicationId": "b66cd8e4-4294-3571-bcd7-e490527f1a48"}