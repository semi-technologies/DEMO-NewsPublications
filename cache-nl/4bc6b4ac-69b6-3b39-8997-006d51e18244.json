{"id": "4bc6b4ac-69b6-3b39-8997-006d51e18244", "title": "De hoofdpersoon in prentenboek \u2018Wat is er met jou gebeurd?\u2019 mist een been, maar wil daar niet over praten", "url": "https://trouw.nl/cultuur-media/de-hoofdpersoon-in-prentenboek-wat-is-er-met-jou-gebeurd-mist-een-been-maar-wil-daar-niet-over-praten~bc58df6c/", "summary": "Het prentenboek \u2018Wat is er met jou gebeurd?\u2019 brengt een betekenisvolle boodschap toegankelijk over.\nKinderboeken over hoofdpersonen met een beperking zijn schaars.\nZelfs bijpersonages met een handicap komen zelden voor.\nHij was, net als hoofdpersoon Joep, dat jongetje met \u00e9\u00e9n been, dat elke dag die vraag kreeg: \u2018Wat is er met jou gebeurd?\u2019.\nJames CatchpoleWat is er met jou gebeurd?", "paragraphs": ["Het prentenboek \u2018Wat is er met jou gebeurd?\u2019 brengt een betekenisvolle boodschap toegankelijk over.", "Kinderboeken over hoofdpersonen met een beperking zijn schaars. Zelfs bijpersonages met een handicap komen zelden voor. James Catchpole wil daar iets aan doen. \u2018Dit ben ik. Een paar jaar geleden dan\u2019, schrijft hij op zijn website bij de cover van dit prentenboek. Hij was, net als hoofdpersoon Joep, dat jongetje met \u00e9\u00e9n been, dat elke dag die vraag kreeg: \u2018Wat is er met jou gebeurd?\u2019.", "Joep speelt piraatje in de speeltuin als het weer zover is. \u2018Joep heeft geen zin om dat verhaal te vertellen.\u2019 Maar dan gaan de kinderen om hem heen fantaseren: misschien is dat been er wel afgebeten door een stel leeuwen! \u201cNEE!\u201d schreeuwt Joep. Moedeloos zie je hem op een klimtoestel staan. Het is de kinderen eindelijk duidelijk: Joep wil niet over zijn missende been praten, maar gewoon samen piraatje spelen.", "In artistiek opzicht is er weinig te halen in dit prentenboek; de tekeningen zijn gewoontjes, de tekst rechttoe rechtaan. Maar het slaagt er wel in de betekenisvolle boodschap op een toegankelijke en invoelbare manier over te brengen.", "James Catchpole", "Wat is er met jou gebeurd?", "Ill. Karen George. Vert. Monique Berndes. De Vier Windstreken; 34 blz. \u20ac 14,95.", "Vanaf 3 jaar"], "authors": ["Bas Maliepaard"], "keywords": ["hoofdpersoon", "er", "zijn", "met", "een", "dat", "praten", "niet", "jou", "mist", "wil", "prentenboek", "het", "te", "maar", "wat", "joep", "op"], "pubDate": "2021-01-02T00:00:48Z", "publicationId": "b66cd8e4-4294-3571-bcd7-e490527f1a48"}