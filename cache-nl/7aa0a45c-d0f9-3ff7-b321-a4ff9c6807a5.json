{"id": "7aa0a45c-d0f9-3ff7-b321-a4ff9c6807a5", "title": "Hotel in Amsterdam drie maanden dicht vanwege illegale prostitutie", "url": "https://nu.nl/amsterdam/6101018/hotel-in-amsterdam-drie-maanden-dicht-vanwege-illegale-prostitutie.html", "summary": "Een hotel in Amsterdam Nieuw-West is op last van de burgemeester drie maanden gesloten omdat er illegale prostitutie plaatsvond in de hotelkamers.\nBij aankomst zag het controleteam dat een schaars geklede vrouw naar buiten liep en bij een groep mannen ging staan.\nBij een controle in een kamer werd wederom geconstateerd dat er prostitutie plaatsvond in het hotel.\nNa de tweede controle werd het hotel direct gesloten tot begin maart.\nHet hotel heeft het beleid aangepast om illegale prostitutiepraktijken te voorkomen.", "paragraphs": ["Een hotel in Amsterdam Nieuw-West is op last van de burgemeester drie maanden gesloten omdat er illegale prostitutie plaatsvond in de hotelkamers.", "Volgens Het Parool gaat het om het Urban Lodge Hotel in Sloterdijk.", "Op 4 december voerde een eenheid van de politie een controle uit, samen met de Afdeling Vreemdelingenpolitie, Identificatie en Mensenhandel (AVIM) en het Bestuurlijk Team Prostitutie. Tijdens deze controle werd gezien dat er meerdere schaars geklede dames in lingerie en neglig\u00e9 door het hotel liepen.", "Bij aankomst zag het controleteam dat een schaars geklede vrouw naar buiten liep en bij een groep mannen ging staan. De jonge vrouw deed meerdere keren haar rok omhoog en werd betast. Ook zagen de inspecteurs dat meerdere mannen zich bij de balie meldden en vervolgens naar een nummer van een hotelkamer vroegen. De bezoekers bleven volgens de inspecteurs maximaal een half uur.", "Tijdens de controle werden meerdere kamers gecheckt. Daaruit bleek dat in ieder geval in vijf kamers sprake zou zijn van illegale prostitutie.", "Na de eerste controle werd in een auto een zestienjarig meisje aangetroffen met een 32-jarige man. De tiener en de man gebruikten op dat moment lachgas. Het meisje zou ook in een kamer in het hotel verblijven en is later door de politie teruggebracht naar haar ouders.", "Opnieuw schaars geklede vrouwen in lobby", "Een dag later werd opnieuw een controle uitgevoerd. Hierbij werden de toezichthouders niet gecontroleerd door de baliemedewerker en konden ze gewoon doorlopen. Ook werden opnieuw schaars geklede vrouwen gezien in de lobby. Bij een controle in een kamer werd wederom geconstateerd dat er prostitutie plaatsvond in het hotel. Na de tweede controle werd het hotel direct gesloten tot begin maart.", "Het hotelmanagement zegt tegen Het Parool dat er bij de gemeente bezwaar is aangetekend tegen de sanctie. Volgens het management is het moeilijk te herkennen of gasten zich schuldig maken aan prostitutie, en klopt het beeld niet dat klanten van sekswerkers de deur platliepen bij het hotel.", "Het hotel heeft het beleid aangepast om illegale prostitutiepraktijken te voorkomen. Een onderdeel daarvan is dat alle bezoekers worden gecontroleerd. Voorheen was dat alleen de hoofdgast."], "authors": ["Door"], "keywords": ["drie", "van", "vanwege", "prostitutie", "amsterdam", "en", "een", "controle", "bij", "schaars", "maanden", "illegale", "dicht", "hotel", "werd", "het", "dat"], "pubDate": null, "publicationId": "4d7a0f80-7953-388c-9af8-e7a437b5632e"}