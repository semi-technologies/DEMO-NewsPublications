{"id": "2e301a72-5e88-3907-97ea-7807444d8244", "title": "Overal gedonder", "url": "https://www.rtlnieuws.nl/columns/column/5199798/ruzie-politiek-forum-fvd-50plus-lpf", "summary": "Er is geen andere partij die erin slaagt zo'n ongelooflijke puinhoop te maken van een succesvol opgebouwde beweging.\nHet Algemeen Ouderen Verbond (AOV) van Jet Nijpels was erg, met zijn eeuwige ruzies en afscheidingen.\nDe LPF was erg, met zijn kwaliteitsarme bewindslieden die elkaar de tent uitvochten.\nDaar zijn geen woorden voor, hoewel je anders zou denken als je een krant openslaat of naar een website gaat.\nPolitiek gedonder is van alle tijden, en van alle partijen.", "paragraphs": ["Alle aandacht gaat uit naar Forum voor Democratie en dat kan ook niet anders. Er is geen andere partij die erin slaagt zo'n ongelooflijke puinhoop te maken van een succesvol opgebouwde beweging. Het Algemeen Ouderen Verbond (AOV) van Jet Nijpels was erg, met zijn eeuwige ruzies en afscheidingen. De LPF was erg, met zijn kwaliteitsarme bewindslieden die elkaar de tent uitvochten. Het oude 50PLUS was erg, met voorzitter Geert Dales die alle leden-met-een-functie tot op het bot beledigde, ze wegzette als niet professioneel zonder te beseffen dat hijzelf misschien wel de grootste amateur was. Maar het is klein bier in vergelijking met Forum. Daar zijn geen woorden voor, hoewel je anders zou denken als je een krant openslaat of naar een website gaat.", "Politiek gedonder is van alle tijden, en van alle partijen. Heel wat leiders zijn gesneuveld door kinnesinne van partijgenoten die zich voordoen als politieke vrienden. Eerste man bij het CDA, Jaap de Hoop Scheffer, kreeg een mes in zijn rug van partijvoorzitter Marnix van Rij die zelf het politiek leiderschap ambieerde. Mark Rutte was nooit premier geworden, als hij niet op kordate wijze had afgerekend met Rita Verdonk die de poten onder zijn stoel vandaan probeerde te zagen. Het gezag van Job Cohen als leider van de PvdA werd definitief onderuitgehaald, toen Frans Timmermans zomaar een mailtje liet slingeren ('sorry, sorry') waarin hij de vloer aanveegde met de partijlijn die Cohen gekozen had."], "authors": [], "keywords": ["alle", "van", "als", "het", "die", "zijn", "met", "gedonder", "overal", "een", "niet", "te"], "pubDate": "2020-11-28T06:00:00+01:00", "publicationId": "ce2257c9-a2d2-3c8b-975a-6872cbf4036a"}