{"id": "2bc443c3-d26c-38e6-9600-2951641ea3dd", "title": "Is Youp van \u2019t Hek nog van deze tijd?", "url": "https://trouw.nl/cultuur-media/is-youp-van-t-hek-nog-van-deze-tijd~be54669f2/", "summary": "Is Youp van \u2019t Hek nog van deze tijd?\nEn zwelt de kritiek op het gevloek, het gescheld en de lompheid van Van \u2019t Hek aan.\nFinkers herinnerde zich dat Van \u2019t Hek eens had gezegd dat mensen hem ook wel eens \u2018h\u00e9 dikke\u2019 of \u2018kale\u2019 noemen.\nFinkers: \u201cHet verschil is: er is nog nooit iemand opgehangen omdat hij te dik was, of in elkaar geslagen omdat hij te kaal was.\u201d\u2018Korrel Zout\u2019 heet de aanstaande oudejaarsconference van Youp van \u2019t Hek.\nLees ook:Youp van \u2019t Hek staat voor zijn laatste oudejaarsconference: \u2018Mensen snappen ironie niet meer\u2019Tuttigheid viert hoogtij, vindt Youp van \u2019t Hek.", "paragraphs": ["Youp van \u2019t Hek is de uitverkorene voor de Oudejaarsconference van 2020 op NPO1. Hij is een grote routinier in cabaretland, heeft zelf corona gehad en het wordt de tiende en waarschijnlijk laatste keer dat hij ons naar het nieuwe jaar loodst. Maar niet iedereen ziet per se uit naar de finale zwengel van de reutelende oldtimer.", "Weliswaar scoorde Van \u2019t Hek vorige week nog enorm met \u2018Wappie\u2019 - bedacht door Niels van der Laan en Jeroen Woe van \u2018Even tot hier\u2019 - maar de neiging om voortijdig weg te zappen was groot toen Van \u2019t Hek het leuk vond om de dienstdoende pianist Miguel Wiels uit te schelden voor pis-Belg. En zo zelf de connectie legde met dat nare begrip pisnicht, waar hij zo schouderophalend over doet.", "Is Youp van \u2019t Hek nog van deze tijd? De documentaire \u2018Youp\u2019 - uitgezonden op kerstavond - schetst de twijfel die ook collega\u2019s voelen. Of zoals Jochem Myjer het stelt: \u201cWat langzaam begint te komen met Youp is: zijn mening komt niet meer overeen met de tijdgeest.\u201d En dat werpt een schaduw over de grote bewondering die de vakbroeders en -zusters hebben voor het professionalisme, het enthousiasme, de collegialiteit en het plezier dat Van \u2019t Hek uitstraalt voor het vak. Zo denk je het eerste half uur van documentaire nog: nou nou BNNVARA, is het echt nodig zoveel loftrompetten te laten tetteren voor de aanstaande eindejaarsconferencier? Maar gaandeweg laat documentairemaakster Hetty Nietsch de honden los. En zwelt de kritiek op het gevloek, het gescheld en de lompheid van Van \u2019t Hek aan.", "Vriendelijk geformuleerd, dat wel. Zo schetst Brigitte Kaandorp het beeld van de bal die wist weg te rollen. \u201cYoup is enorm ontsnapt. Hij heeft alles in zich om een burgerlijk mannetje te zijn. Zijn postuur, zijn stem, zijn achtergrond, Hij is met de schrik vrijgekomen en daar is-ie nog steeds zo vrolijk over, dat hij niet die kant op is gegaan, dat hij nog steeds al die grappen maakt over het burgerlijke mannetje dat hij volgens hem niet is geworden.\u201d", "Grappen die vaak niet meer landen. Collega Myjer: \u201cAls hij er vol tegen ingaat, qua Black Lives Matter, #MeToo of Zwarte Piet, dan zegt de jongere generatie: je ziet het niet meer, je voelt het niet meer.\u201d Martijn Koning bevestigend: \u201cSoms denk je, je zit nu toch even drie generaties terug Youp\u201d.", "Claudia de Breij gunt Van \u2019t Hek geen 23-jarige vrouwen tussen het publiek in de zaal: \u201cWant dan heeft-ie wel een probleem.\u201d Ter illustratie kwam een fragment voorbij waarin Van \u2019t Hek liep te brullen: \u201cNiets is erger dan een vrouw in een bodywarmer! Als iets alle seks uit een mokkel ragt dan is het een bodywarmer!\u201d.", "Fascinerend ja, hoe de Gooische Apollo met de bretels hier \u00fcberhaupt al die jaren mee weg is gekomen.", "De immer beschaafde Herman Finkers liet zich op zich mild uit over de constante koers die Van \u2019t Heks vaart. En citeerde een mooie uitspraak van Gerard Reve: \u201cIk ben tegen vernieuwing want zoals het is, is het al erg genoeg.\u201d Maar over de grove taal van Van \u2019t Hek zegt Finkers: \u201cIk vind het persoonlijk jammer om zo veel creatieve energie te verspillen aan het bedenken van scheldwoorden.\u201d", "Finkers gaf als voorbeeld het woord \u2018tikteef\u2019, waarvan Van\u2019t Hek vindt \u2018dat je dan meteen weet wat daar achter de typemachine zit\u2019. Finkers: \u201cIk betwijfel dat. Ik denk als iemand zo\u2019n meisje een tikteef noemt: dat lijkt mij bij voorbaat een heel aardig meisje.\u201d Ook Van \u2019t Heks verdediging van het woord pisnicht sloeg hij met een subtiele tik aan scherven. Finkers herinnerde zich dat Van \u2019t Hek eens had gezegd dat mensen hem ook wel eens \u2018h\u00e9 dikke\u2019 of \u2018kale\u2019 noemen. En dat hij daar dan toch ook niet moeilijk over doet. Finkers: \u201cHet verschil is: er is nog nooit iemand opgehangen omdat hij te dik was, of in elkaar geslagen omdat hij te kaal was.\u201d", "\u2018Korrel Zout\u2019 heet de aanstaande oudejaarsconference van Youp van \u2019t Hek. Alsof hij zich bij voorbaat verdedigt, mocht hij weer gewoon uit hetzelfde vaatje tappen.", "Renate van der Bas en Maaike Bos schrijven afwisselend columns over televisie.", "Lees ook:", "Youp van \u2019t Hek staat voor zijn laatste oudejaarsconference: \u2018Mensen snappen ironie niet meer\u2019", "Tuttigheid viert hoogtij, vindt Youp van \u2019t Hek. Zijn terugblik op 2020 staat bol van de relativering, belooft hij. Want iedereen neemt alles veel te zwaar."], "authors": ["Renate Van Der Bas"], "keywords": ["van", "hek", "nog", "en", "een", "tijd", "dat", "niet", "te", "hij", "het", "deze", "youp", "die"], "pubDate": "2020-12-25T12:36:50Z", "publicationId": "b66cd8e4-4294-3571-bcd7-e490527f1a48"}