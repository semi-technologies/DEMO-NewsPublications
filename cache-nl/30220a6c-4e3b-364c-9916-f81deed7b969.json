{"id": "30220a6c-4e3b-364c-9916-f81deed7b969", "title": "U komt er vast binnenkort wel weer in de buurt: Gent, een stad om weemoedig van te worden", "url": "https://volkskrant.nl/reizen/u-komt-er-vast-binnenkort-wel-weer-in-de-buurt-gent-een-stad-om-weemoedig-van-te-worden~bc86fe76/", "summary": "Tavernier woont nu in Merelbeke, maar de klanken van de beiaard van het Belfort in Gent zijn altijd in hem blijven resoneren.\nDezelfde zuilen die eens door enfant terrible Jan Fabre met plakken ham werden bekleed.\u2019Aula Academica van de Universiteit Gent, VoldersstraatLiteraire Gentenaar\u2018De Veldstraat is de Kalverstraat van Gent.\nHotel is in dit geval de aanduiding van een voor bezoekers toegankelijk, statig, bijzonder ruim herenhuis met een balzaal.\nAchter een van de ramen van het hotel die uitkijken op de straat, ontbeet ooit elke morgen Lodewijk XVIII uiterst copieus.\nNestel je op het Veerleplein, met uitzicht op het Gravensteen, de enige overgebleven middeleeuwse burcht van Vlaanderen.", "paragraphs": ["Beeld Luis Mendo", "Schrijver en zanger Lieven Tavernier (73) is wereldberoemd in Belgi\u00eb. Hij is geboren en getogen in Gent, woonde overal in de stad en schreef het weemoedige Gentse stadslied De fanfare van honger en dorst. Tavernier woont nu in Merelbeke, maar de klanken van de beiaard van het Belfort in Gent zijn altijd in hem blijven resoneren. In zijn pas uitgekomen verhalenbundel Tlieverdje is hij even terug in de stad van zijn jonge(re) jaren. De jaren waarin hij in Eddy\u2019s Drankwinkel Edith Piaf hoorde uit een oude Wurlitzer jukebox en meefietste met het meisje dat de dag in de nacht veranderde en van ijs vuur maakte, naar haar kamer aan de Overpoort. En hij in dat mooiste uur, \u2018in afwachting van het eerste morgenlicht, wanneer ik stad voor mij alleen heb', de bladeren van de treurwilgen roerloos zag hangen in het inktzwarte water van de Lieve. Dat is niet veranderd, die treurwilgen staan er nog.", "Willem I was hier", "Lieven Tavernier: \u2018De Nederlandse koning Willem I, die 15 jaar regeerde over de zuidelijke Nederlanden, was een weldaad voor Gent, getuige het doorwrocht rijm: \u2018Vivat, Willem I, onzen koning, die den stad zal geven Honing.\u2019 Wie nu in de Voldersstraat loopt, kan even uitrusten onder de zuilen van de Aula Academica, met op het fries de vermelding dat het gebouw oprees onder het bewind van Willem I, Auspice. Gulielmo. I Acad. conditore. Dezelfde zuilen die eens door enfant terrible Jan Fabre met plakken ham werden bekleed.\u2019", "Aula Academica van de Universiteit Gent, Voldersstraat", "Literaire Gentenaar", "\u2018De Veldstraat is de Kalverstraat van Gent. Sluit alsjeblieft je ogen en bedenk dat hier ooit de vier hoekstenen van de beschaving gevestigd waren. De verrukkelijke Patisserie Viennoise van de Joodse bakker Jacques Bloch, ertegenover boekhandel Herckenrath, de rookgereiwinkel Caron en, tr\u00e8s Belge, de zaak Peeters, kaashandel \u00e9n kousenwinkel. \u00c9\u00e9n voor \u00e9\u00e9n werden deze etablissementen ingenomen door kledermagazijnen die men identiek terugvindt in elke stad. Een schamel restant van enige cultuur in de Veldstraat is het Kabinet (de werkkamer van ) Maeterlinck. Maurice Maeterlinck, de enige Zuid-Nederlandse auteur die de Nobelprijs voor literatuur mocht krijgen, tot groot ongenoegen van de Vlaamse elite die het heiligschennis vond dat uitgerekend een zich van de Franse taal bedienende Gentenaar de erepalm in Stockholm ophaalde.\u2019", "Kabinet Maurice Maeterlinck/Museum Arnold Vander Haeghen, Veldstraat 82", "Copieus ontbijt", "\u2018Tegenover Kabinet Maeterlinck ligt het prachtige Hotel d\u2019Hane-Steenhuyse. Hotel is in dit geval de aanduiding van een voor bezoekers toegankelijk, statig, bijzonder ruim herenhuis met een balzaal. Achter een van de ramen van het hotel die uitkijken op de straat, ontbeet ooit elke morgen Lodewijk XVIII uiterst copieus. Hij was verbannen door Napoleon en verbleef een tijdje in Gent. Zijn handelingen werden gadegeslagen door de Gentse burgerij die voor het raam samentroepte, en vooral op Gentse spotternij onthaald.\u2019", "Hotel d\u2019Hane-Steenhuyse, Veldstraat 55", "Stoverij", "\u2018Toen schrijver Godfried Bomans in 1971 door Belgi\u00eb reisde, strandde hij driemaal in Gent, waar Gentenaar en Minister van Staat Th\u00e9o Lef\u00e8vre hem in \u2018een zeer goed restaurant\u2019 uitnodigde. Bomans, kreunend van alle culinaire overvloed, genoot. Het onbekende restaurant zal verdwenen zijn in het spoelwater van de tijd en dat is jammer want Gent telde verrukkelijke restaurants, leunend op de smaak van de Gentse keuken. Maar nog steeds geldt dat je Gent niet bezocht hebt als je geen stoverij gegeten hebt, stoofvlees van rund, soms met niertjes en lever. Stoverij wordt bewierookt in het 19de-eeuwse Gentse kookboek De spaarzame keuken van topkok Cauderlier. Spaarzaam? Overvloedig genoeg. Cauderlier had dichtbij het Belfort de delicatessenzaak Au p\u00e2t\u00e9 roulant. En laat net op het Sint-Baafsplein, naast het Belfort, Brasserie Bridge gelegen zijn, waar u de allerbeste stoverij eet.\u2019", "Brasserie Bridge, Sint-Baafsplein 21", "Vliegmachines", "\u2018Erst das Fressen, dan de kunst? Van Eyck dan maar. De allerbeste. Het Lam Gods, de hemel neergedaald op aarde. In de Sint-Baafskathedraal. Maar loop dan toch ook even door naar het SMAK, het museum voor hedendaagse kunst, waar directeur en koppig Gentenaar Jan Hoet in de jaren zeventig het ingeslapen stadje liet opschrikken toen hij de Duitse kunstenaar Joseph Beuys binnenhaalde, en de wonderbaarlijke niet van de grond te krijgen vliegmachines van Panamarenko.\u2019", "Sint-Baafs Kathedraal, Sint-Baafsplein", "S.M.A.K Stedelijk museum voor actuele kunst, Jan Hoetplein 1", "Barbaars", "\u2018Te modern? Dan maar iets heel ouds. Nestel je op het Veerleplein, met uitzicht op het Gravensteen, de enige overgebleven middeleeuwse burcht van Vlaanderen. Het Veerleplein, dat tot mijn spijt ten tijde van de Gentse feesten wordt overlopen door bierdrinkende Hollanders. Het goede aan corona is dat aan die barbarij tijdelijk een einde is gekomen. Bezoek in het Gravensteen de folterkamer. Ja, ja, de folterkamer. Te barbaars? Te Vlaams? De Italiaan Al Castello tegenover het Gravensteen biedt wonderlijke pizza\u2019s en een vari\u00ebteit aan kalfslapjes.\u2019", "Gravensteen, Sint-Veerleplein 11", "Al Castello Gravensteen, Geldmunt 2", "Brusselmans en Bloody Mary", "\u2018Loop vervolgens tot aan het Sluizeken, winkeltjes, winkeltjes, winkeltjes. Groet ondertussen eerbiedig het appartement van Herman Brusselmans. Drink ontroerd een Bloody Mary of een eau de vie van appels in Jigger\u2019s, de beste cocktailbar.\u2019", "Jigger\u2019s, Oudburg 16", "Ga niet naar Brugge", "\u2018Eindig op de hoek van het Sluizeken bij hotel/koffiebar Simon Says, waar de lekkere koffie van koffiebranderij Hoorens, van Eveline Hoorens, de weduwe Panamarenko, wordt geschonken. Vermoeid van zoveel Gentse schoonheid? Neem \u00e9\u00e9n van de smaakvolle kamers van Simon Says. Slaap door. Geef de volgende morgen niet toe aan de volstrekt belachelijke impuls Brugge te bezoeken. Niet doen! Niet doen!\u2019", "Simon Says, Sluizeken 8"], "authors": ["Mirjam Bosgraaf"], "keywords": ["gent", "van", "het", "op", "komt", "die", "voor", "vast", "stad", "een", "te", "weer", "om", "en", "weemoedig", "dat", "door", "wel", "worden"], "pubDate": "2020-10-09T15:00:00+02:00", "publicationId": "1a359314-37ee-33a8-8de7-301d3eb2ed28"}