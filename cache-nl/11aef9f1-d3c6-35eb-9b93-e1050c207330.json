{"id": "11aef9f1-d3c6-35eb-9b93-e1050c207330", "title": "In Forum wachten ze op een nieuwe Pim", "url": "https://volkskrant.nl/columns-opinie/in-forum-wachten-ze-op-een-nieuwe-pim~bcad0382/", "summary": "Bij een waterpartij is een tempel gebouwd, rustend op zuilen, als een levensgroot logo van Forum voor Democratie.\nDe FvD-kiezers die ik destijds sprak wisten dat ze een gok namen, met Baudet, die hun steun meteen misbruikte voor een rare overwinningsspeech.\nHij heeft een goed huis en een goede baan, dat is het niet.\nEn sindsdien wachten ze in Forum op een nieuwe Pim.\nZ\u00f3 hoort politiek te zijn, maar dat is het niet, en dat gaat het nooit worden.\u2019", "paragraphs": ["Forum ligt er net zo bij als na de verkiezingen: een straat vol middenklassers. Een kwart stemde hier op Forum voor Democratie, dat vorig jaar van nul af de grootste werd in de provincie, en dit is wat ze ervoor terugkrijgen: ruzie, zetelroof, extremisme, gedoe om geld en Thierry Baudet die als dompteur van zijn eigen testosteron de hoop van Forum naar de gallemiezen helpt.", "De straat Forum. Beeld Toine Heijmans", "\u2018Het is vreselijk\u2019, zegt Rina den Ouden, kapster in ruste en nu bezig met het uitlaten van haar hond, \u2018het is te grof voor woorden wat daar gebeurt\u2019. Rina stemde op Rob Roos, de lijsttrekker in Zuid-Holland die vlakbij woont, \u2018dat is een aardige, verstandige man\u2019- ze zat samen met zijn vrouw nog op zwangerschapsgym. Roos werd europarlementari\u00ebr, een ondernemer in de politiek, maar wendt zich nu af van Baudet en zijn kringen.", "\u2018Thierry leek me ook sympathiek\u2019, zegt Rina, \u2018en zeer beschaafd, net als Pim. Maar hij is dus vooral arrogant.\u2019 Nu weet ze niet meer op wie te stemmen. Wilders levert niet. Rutte is onbetrouwbaar. Eerdmans springt van partij naar partij.", "Henk Krol, opper ik, die is net opnieuw begonnen. \u2018Zakkenvullers\u2019, zegt Rina.", "De straat Forum is deel van een oudere nieuwbouwwijk - andere straten heten er Portus, Castellum en Limes. Bij een waterpartij is een tempel gebouwd, rustend op zuilen, als een levensgroot logo van Forum voor Democratie.", "Maar die partij is voorbij, \u2018die soap hoef ik niet meer te zien\u2019, zegt de man die zijn leiboom snoeit. \u2018Ik had Thierry hoog staan maar het is een eikel. Je zal \u2018m als premier krijgen. Dat het kan gebeuren in Nederland, dat zo\u2019n man zoveel aandacht krijgt.\u2019", "De NOS kwam met een extra journaal bij het terugtreden van Baudet \u2013 \u2018waar is het in g\u00f3dsnaam voor nodig?\u2019", "Rob Roos. Beeld ANP", "Forum is nog steeds een nette schone straat; achter doorzonramen lichten de schermen van laptops op, daar wordt thuisgewerkt. Het gaat de buurt best goed: vers ge\u00efnstalleerde zonnepanelen en airco\u2019s, elektrische auto\u2019s aan hun paal. De FvD-kiezers die ik destijds sprak wisten dat ze een gok namen, met Baudet, die hun steun meteen misbruikte voor een rare overwinningsspeech. Ze zeiden toen: \u2018het vertrouwen is zo weer weg\u2019.", "Waarvan akte.", "Wat achterblijft is boosheid en schuldgevoel: hebben ze alweer de verkeerde aan de macht geholpen.", "Wat nu, Forum?", "Beginnen ze meteen over Pim. \u2018Die was duidelijk\u2019, zegt de man die zijn kliko wegzet, \u2018Pim haalde een stukje waarheid naar boven.\u2019 Hij stemt straks Wilders, bij gebrek aan alternatief. \u2018Vroeger was ik van PvdA, maar die zijn zo veranderd. Als die de straat op gaan is het puur bewust met zo\u2019n roos in de hand.\u2019 Hij is met pensioen, werkte bij een veilingbedrijf voor machines. \u2018In alle eerlijkheid: als je met gewone mensen praat lijken de meningen toch best wel gelijk. Je kan het echt niet iedereen naar de zin maken, dat weten wij ook wel, maar aan al die splinterpartijtjes met hun ruzies heb je helemaal niks.\u2019", "Wat ze in Forum vooral zoeken is een partij die \u2018de buitenlanders\u2019 aanpakt. Dat mag hier nog steeds hardop gezegd, en dat is de reden dat veel politici het ook vaak hardop zeggen. \u2018Je kunt niet doorgaan met buitenlanders erbij hebben\u2019, zegt de man met de kliko. \u2018Wanneer stoppen we met het aannemen van al die asielzoekers\u2019, zegt Rina. Ook Baudet had daarover van alles te zeggen, maar leverde niet.", "Bij een waterpartij is een tempel gebouwd. Beeld Toine Heijmans", "Het probleem is niet dat Forum voor Democratie zichzelf kapot maakt. De schade is veel groter. \u2018Forum tegen Democratie\u2019, hoor ik iemand zeggen, en de projectleider zwaar transport die zijn leasewagen staat schoon te maken wil best met luide stem vertellen wat hij vindt: \u2018ik ben h\u00e9lemaal klaar met de politiek\u2019. Ook zijn stem ging verloren. \u2018Zo\u2019n Theo Hiddema, dacht ik, die heeft z\u2019n bek er wel bij. Maar de meesten zitten er toch gewoon voor zichzelf\u2019.", "Hij heeft een goed huis en een goede baan, dat is het niet. Het is wantrouwen. \u2018Ik kan niks anders dan gehoorzamen aan de overheid en altijd maar weer belasting betalen. Dit krijg je ervoor terug.\u2019 Stemmen zal hij niet meer, \u2018alleen Wilders staat er nog maar die bereikt niks omdat niemand met hem samenwerkt\u2019.", "\u2019s Avonds kijkt hij de filmpjes met Pim Fortuyn terug op YouTube, dat ene filmpje vooral waarin hij briesend tekeergaat tegen het bestuur van Leefbaar Nederland.", "\u2018En \u00fa laat over zich lopen! En ik d\u00f3e het niet meer! En d\u00e1t is waar ik die zetels vandaan haal! Want dit land is het zat!\u2019", "Daarna werd hij uit de partij gezet, en daarna zou hij premier worden, en daarna is hij doodgeschoten. En sindsdien wachten ze in Forum op een nieuwe Pim. \u2018Ik krijg kippenvel van dat filmpje. Z\u00f3 hoort politiek te zijn, maar dat is het niet, en dat gaat het nooit worden.\u2019"], "authors": ["Toine Heijmans"], "keywords": ["nieuwe", "van", "die", "dat", "niet", "een", "en", "met", "maar", "ze", "ik", "forum", "op", "wachten", "het", "pim"], "pubDate": "2020-12-03T21:04:40Z", "publicationId": "1a359314-37ee-33a8-8de7-301d3eb2ed28"}