{"id": "405b1154-e789-38bb-b148-8d6296647967", "title": "Aangezien dat thuiswerken nog wel even duurt, ga ik eens minder happen en meer stappen", "url": "https://volkskrant.nl/columns-opinie/aangezien-dat-thuiswerken-nog-wel-even-duurt-ga-ik-eens-minder-happen-en-meer-stappen~bb8485fe/", "summary": "Wat mis ik allemaal aan beweging nu ik als een koala van mijn woonkamer naar mijn zolder scharrel?\nGelukkig heeft Martijn Katan ooit uitgerekend dat het in werkelijkheid een stuk ingewikkelder werkt, maar erg opbeurend is het niet.\nHet slechte nieuws is dat ik vijf kilo zwaarder blijk te zijn dan ik dacht (en in alle eerlijkheid is d\u00e1t dan weer vijf kilo zwaarder dan ik het liefst zou willen zijn).\nMaar aangezien dat thuiswerken nog wel een tijdje zal duren, wil ik in elk geval zorgen dat ik de komende maanden meer beweging krijg (en ik zal ook wat minder vaak iets als een Engadiner Nusstorte bakken en opeten).\nIk ga het eens proberen met minder happen en meer stappen.", "paragraphs": ["Op de radio hoorde ik iemand voorrekenen dat je tijdens het thuiswerken makkelijk anderhalve kilo per maand aankomt, doordat je veel minder beweegt. Ik schrok en maakte voor mezelf een grove schatting. Wat mis ik allemaal aan beweging nu ik als een koala van mijn woonkamer naar mijn zolder scharrel?", "Per maand ontbreekt er zo\u2019n dertien uur aan op en neer fietsen naar de universiteit, het station of afspraken: goed voor zo\u2019n 5.000 kilocalorie\u00ebn. Verder ongeveer twaalf uur aan colleges, workshops en lezingen waarbij ik heen en weer wandel (in plaats van als een zoutpilaar achter mijn webcam te zitten): pakweg 4.000 kilocalorie\u00ebn. Tenslotte zeker twintig uur aan lopen naar vergaderzaaltjes, andere universiteitsgebouwen, collegezalen of conferentiecentra: nog eens ongeveer 6.500 kilocalorie\u00ebn.", "Dat zijn samen maandelijks zo\u2019n 15.500 kilocalorie\u00ebn aan beweging die ik misloop nu ik thuiswerk. In theorie staat een kilo lichaamsvet voor 7.700 calorie\u00ebn. Daarmee zou ik dus zelfs ruim twee kilo per maand aankomen in mijn lome thuiswerkcocon. Gelukkig heeft Martijn Katan ooit uitgerekend dat het in werkelijkheid een stuk ingewikkelder werkt, maar erg opbeurend is het niet.", "Tijd om in plaats van naar de theorie naar de praktijk te kijken. Voor het eerst sinds de uitbraak van de corona-crisis stap ik weer op de weegschaal. Het goede nieuws is dat ik in de tussentijd geen twee kilo per maand ben aangekomen. Het slechte nieuws is dat ik vijf kilo zwaarder blijk te zijn dan ik dacht (en in alle eerlijkheid is d\u00e1t dan weer vijf kilo zwaarder dan ik het liefst zou willen zijn).", "Nu is er natuurlijk niets suffer dan je aan het begin van het jaar voornemen om een paar (of tien) kilo af te vallen. Maar aangezien dat thuiswerken nog wel een tijdje zal duren, wil ik in elk geval zorgen dat ik de komende maanden meer beweging krijg (en ik zal ook wat minder vaak iets als een Engadiner Nusstorte bakken en opeten). Ik heb mijn zinnen gezet op domweg wandelen: dat kan altijd, geeft weinig kans op blessures en je kunt tijdens het wandelen nog eens rustig nadenken.", "Het was dan ook zeer opbeurend om in de eerste week van 2021 het boekje De slankwandelaar van Nicolaas Klei te lezen. Klei, bekend van zijn boeken over wijn, beschrijft in dit boekje hoe hij \u2018ook bij de voordeligste slagschaduwen poserend voor de rooskleurige spiegel moest bekennen dat [hij] van gezellig mollig moddervet was geworden\u2019. Hij besloot te gaan wandelen en raakte verslaafd aan stappen tellen. Inmiddels is Klei van maat XXXL naar medium gegaan. Na een week waren de tamelijk gangbare 10.000 stappen per dag niet genoeg en ging zijn streefgetal van 11.111 naar 12.345 en verder omhoog langs mooie aantallen als 23.456. Kijk, dat spreekt mij natuurlijk heel erg aan. Een palindroom-priemgetal als 18.181 is natuurlijk ook een prima optie. Of je kunt doorgaan tot je een Fibonacci-getal als 28.657 bereikt. Ik ga het eens proberen met minder happen en meer stappen. Nu maar hopen dat er straks ook vrolijkmakende getallen op de weegschaal verschijnen."], "authors": ["Ionica Smeets"], "keywords": ["ik", "happen", "van", "nog", "ga", "stappen", "en", "naar", "thuiswerken", "een", "kilo", "minder", "aan", "te", "het", "meer", "dat", "wel"], "pubDate": "2021-01-08T09:16:45Z", "publicationId": "1a359314-37ee-33a8-8de7-301d3eb2ed28"}