{"id": "d45ad481-b79c-341f-83d8-33ceb1a8ded9", "title": "'Dode nertsen in Denemarken komen door ontbindingsgassen boven graf uit'", "url": "https://nu.nl/opmerkelijk/6092979/dode-nertsen-in-denemarken-komen-door-ontbindingsgassen-boven-graf-uit.html", "summary": "Veel nertsen die in Denemarken vanwege een gemuteerde variant van het coronavirus zijn geruimd, zijn daags na hun begraving boven de grond gekomen.\nDe massagraven zouden te ondiep zijn, waardoor gassen die bij de ontbinding zijn vrijgekomen de lichamen tot boven de grond duwden.\nDeense media delen onder meer beelden van het noordelijk gelegen Holstebro, waar op een militair terrein diverse dode nertsen boven de grond waren gekomen.\nZeker tweehonderd inwoners van het land die met de dieren in aanraking waren gekomen, werden ziek van een gemuteerde variant van het coronavirus.\nDenemarken zegt de gemuteerde variant van het virus inmiddels te hebben uitgeroeid.", "paragraphs": ["Veel nertsen die in Denemarken vanwege een gemuteerde variant van het coronavirus zijn geruimd, zijn daags na hun begraving boven de grond gekomen. De massagraven zouden te ondiep zijn, waardoor gassen die bij de ontbinding zijn vrijgekomen de lichamen tot boven de grond duwden.", "Deense media delen onder meer beelden van het noordelijk gelegen Holstebro, waar op een militair terrein diverse dode nertsen boven de grond waren gekomen. Volgens de media is het massagraf 1 meter diep, terwijl het Deense ministerie van Landbouw en Milieu van bijna 2 meter uitging.", "Agenten zouden het probleem tevergeefs hebben geprobeerd op te lossen door meer aarde op de lichamen te storten, vertelt een politiewoordvoerder in gesprek met DR. Inmiddels zouden massagraven met een diepte van zo'n 2,5 meter zijn gecre\u00eberd.", "De nieuwe graven worden momenteel bewaakt. Op de lange termijn wil de politie het terrein met een hek afbakenen om te voorkomen dat andere dieren infecties oplopen. \"Die kans is klein, maar aanwezig doordat er nog bacteri\u00ebn in de vacht van de dode nertsen kunnen leven\", citeert DR.", "Zeker 200 Denen kwamen in aanraking met gemuteerde variant", "Denemarken ging over tot een massale ruiming van nertsen, nadat talloze dieren met het coronavirus besmet waren geraakt. Zeker tweehonderd inwoners van het land die met de dieren in aanraking waren gekomen, werden ziek van een gemuteerde variant van het coronavirus.", "De ruiming kwam het Deense kabinet op veel kritiek te staan. Zo was er geen juridische basis voor de plotselinge operatie, wat de woede van diverse ondernemers wekte. De Deense premier Mette Frederiksen bood daar eerder haar excuses voor aan.", "Denemarken zegt de gemuteerde variant van het virus inmiddels te hebben uitgeroeid. Al enkele weken zou geen nieuwe besmetting met de variant meer zijn waargenomen."], "authors": ["Door"], "keywords": ["van", "uit", "komen", "nertsen", "het", "een", "variant", "gemuteerde", "dode", "boven", "te", "zijn", "op", "denemarken", "graf", "met", "ontbindingsgassen", "door"], "pubDate": null, "publicationId": "4d7a0f80-7953-388c-9af8-e7a437b5632e"}