{"id": "bd0b3be0-253d-38a3-8ed5-9d1074e56ae6", "title": "Berisping voor kinderartsen Ommelander Ziekenhuis na verkeerde diagnose overleden Olivier (8)", "url": "https://www.dvhn.nl/groningen/Berisping-voor-kinderartsen-Ommelander-Ziekenhuis-na-verkeerde-diagnose-overleden-Olivier-8-26167008.html", "summary": "Twee kinderartsen van het Ommelander Ziekenhuis Groningen hebben een berisping gekregen van het medisch tuchtcollege omdat ze een verkeerde inschatting maakten over de zeldzame ziekte van de 8-jarige Olivier uit Blijham, die aan die ziekte overleed.\nEen derde kinderarts van het Ommelander die ook door de ouders van Olivier was aangeklaagd, krijgt een waarschuwing.\nDe drie kinderartsen van het ziekenhuis in Scheemda erkenden tijdens de zitting zes weken geleden dat ze twee jaar geleden een verkeerde diagnose stelden bij de behandeling van Olivier.\nOmdat ze de verkeerde diagnose stelden, geen echo lieten doen en de verkeerde behandeling inzetten, krijgen de artsen een waarschuwing en berisping.\nZo\u2019n berisping is een van de zwaarste straffen die het tuchtcollege kan geven.", "paragraphs": ["Twee kinderartsen van het Ommelander Ziekenhuis Groningen hebben een berisping gekregen van het medisch tuchtcollege omdat ze een verkeerde inschatting maakten over de zeldzame ziekte van de 8-jarige Olivier uit Blijham, die aan die ziekte overleed.", "Alle klachten die de ouders van Olivier indienden bij het tuchtcollege tegen deze twee kinderartsen zijn gegrond verklaard. Een derde kinderarts van het Ommelander die ook door de ouders van Olivier was aangeklaagd, krijgt een waarschuwing. De klachten tegen deze derde arts zijn voor een deel ongegrond verklaard.", "De drie kinderartsen van het ziekenhuis in Scheemda erkenden tijdens de zitting zes weken geleden dat ze twee jaar geleden een verkeerde diagnose stelden bij de behandeling van Olivier. Daardoor weigerden ze een echo en gaven ze hem niet de goede behandeling. De jongen overleed kort daarna aan de zeldzame ziekte van Kawasaki.", "Plotseling ernstig ziek", "De voorheen gezonde Olivier werd twee jaar geleden plotseling ernstig ziek. De artsen konden eerst niets vinden en stuurden hem met zijn moeder weer naar huis. Hij werd snel weer ernstiger ziek, werd opnieuw naar het ziekenhuis gebracht en daar opgenomen.", "De kinderartsen die achtereenvolgens zijn behandeling op zich namen, dachten eerst aan een bacteri\u00eble infectie en later aan een enterovirus, maar ze noemden ook de ziekte van Kawasaki, een aandoening waarbij bloedvaten in het hele lichaam ontstoken raken. De dokters gingen er van uit dat het niet die ziekte kon zijn omdat hij niet de daarvoor kenmerkende symptomen had.", "Het tuchtcollege noemt het laakbaar en onzorgvuldig dat de artsen de ziekte van Kawasaki uitsloten, omdat duidelijk is dat dat een ersntige ziekte is waarvoor snel de goede behandeling ingezet had moeten worden.", "Olivier werd een aantal dagen opgenomen en daarna weer naar huis gestuurd. Kort daarna werd hij ernstig ziek weer opgenomen in een academisch ziekenhuis, waar hij overleed aan de ziekte van Kawasaki. Omdat ze de verkeerde diagnose stelden, geen echo lieten doen en de verkeerde behandeling inzetten, krijgen de artsen een waarschuwing en berisping.", "Zo\u2019n berisping is een van de zwaarste straffen die het tuchtcollege kan geven. Een stap verder is een schorsing uit het BIG-register, waardoor een arts niet meer mag werken. Het tuchtcollege waardeert het dat de artsen hun fouten in de zitting toegaven en toen ze er achter kwamen welke fouten ze gemaakt hadden, hebben geprobeerd zulke fouten voortaan te voorkomen.", "", "", "", "", "", ""], "authors": ["Arend Van Wijngaarden"], "keywords": ["van", "het", "voor", "olivier", "ziekte", "die", "overleden", "zijn", "ziekenhuis", "diagnose", "berisping", "een", "verkeerde", "en", "ze", "dat", "kinderartsen", "werd", "ommelander"], "pubDate": null, "publicationId": "bb59becc-5bf6-3c6d-8cdd-d41716890d16"}