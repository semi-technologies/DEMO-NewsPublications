{"id": "3de492bc-152a-337d-a100-57655810aa53", "title": "Oranje-handbalsters gaan na grote zege op Roemeni\u00eb om plek vijf spelen op het EK handbal", "url": "https://www.dvhn.nl/sport/Oranje-handbalsters-gaan-na-grote-zege-op-Roemeni%C3%AB-om-plek-vijf-spelen-op-het-EK-handbal-26291455.html", "summary": "De Nederlandse handbalsters mogen op het EK gaan spelen om de vijfde plek.\nDaardoor gaat Oranje, dat dindagavond fors met 35-24 van Roemeni\u00eb won, vrijdag het duel spelen om de vijfde en zesde plek in het toernooi.\nNederland was eerder op doelsaldo al kansloos geworden voor het bereiken van de halve finales op het EK.\nDrie nederlagen op het toernooi deden de vrouwen van bondscoach Emmanuel Mayonnade voor het halen van de eindstrijd de das om.\nHet grote talent kreeg van Mayonnade op de linkerhoek veel speeltijd en lijkt op die positie Martine Smeets naar het tweede plan te hebben verwezen.", "paragraphs": ["De Nederlandse handbalsters mogen op het EK gaan spelen om de vijfde plek.", "Doordat het verrassend goed spelende Kroati\u00eb met 23-20 van Duitsland won, eindigt Nederland in de hoofdronde definitief op de derde plek. Daardoor gaat Oranje, dat dindagavond fors met 35-24 van Roemeni\u00eb won, vrijdag het duel spelen om de vijfde en zesde plek in het toernooi.", "Nederland was eerder op doelsaldo al kansloos geworden voor het bereiken van de halve finales op het EK. Maar zelfs al was het doelsaldo beter geweest, dan had Oranje toch niet doorgegaan. Dat doen in de poule van Nederland wel Noorwegen en Kroati\u00eb. Deze beide teams eindigen in de hoofdronde ieder met acht punten, terwijl Oranje op zes punten blijft steken. Drie nederlagen op het toernooi deden de vrouwen van bondscoach Emmanuel Mayonnade voor het halen van de eindstrijd de das om.", "Betere kant", "Het te wisselvallige Nederland liet zich tegen Roemeni\u00eb in ieder geval weer van een betere kant zien. De tegenstander werd meteen vanaf het begin onder druk gezet, waardoor de Oranjespeelsters al snel een voorsprong opbouwden. Af en toe had Nederland weer wat zwakke momenten, maar over het algemeen maakte het team een gretige en goede indruk. Met daarbij als absolute uitblinker Bo van Wetering, die acht keer scoorde. Het grote talent kreeg van Mayonnade op de linkerhoek veel speeltijd en lijkt op die positie Martine Smeets naar het tweede plan te hebben verwezen.", "Fris aanvalsspel", "Hoewel Nederland in periodes met fris aanvalsspel indruk maakte, waarbij Mayonnade veel \u2018jonkies\u2019 speeltijd gaf, moet worden opgemerkt dat de Roemeense coach een aantal vaste krachten rust gaf. Dat kon ook doordat Roemeni\u00eb al was uitgeschakeld en nergens meer voor speelde. Zo bleef sterspeelster Cristina Neagu, in het verleden maar liefst vier keer uitgeroepen tot beste speelster van de wereld, de hele wedstrijd op de bank zitten.", "Maar daar had Nederland geen boodschap aan. Mayonnade liet het talent Harma van Kreij als international debuteren en ook Merel Freriks uit Emmen kreeg als cirkelspeler de nodige speeltijd. Ze scoorden allebei en zorgden met de andere talenten en de ook goed spelende routiniers voor een ruime zege op Roemeni\u00eb."], "authors": ["Sjoerd Jansen"], "keywords": ["om", "van", "oranjehandbalsters", "een", "voor", "het", "plek", "handbal", "roemeni\u00eb", "en", "nederland", "op", "mayonnade", "vijf", "met", "spelen", "zege"], "pubDate": null, "publicationId": "bb59becc-5bf6-3c6d-8cdd-d41716890d16"}