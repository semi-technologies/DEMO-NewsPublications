{"id": "e91ea0c1-65e5-39ad-893f-ac7dd464c7ea", "title": "De Volkskeuken: matcharoomijs met druiven en avocadobolletjes", "url": "https://volkskrant.nl/eten-en-drinken/de-volkskeuken-matcharoomijs-met-druiven-en-avocadobolletjes~bb8053f8/", "summary": "Matcha-roomijs met druiven en avocadobolletjes.\nEisai is een van de grondleggers van de Japanse thee-traditie.\nIn 1191 reisde hij naar China, bracht matchazaadjes mee en schreef een boek over de heilzame aspecten van thee.\nDe garnering zou ik dan aanpassen met wat donkere geraspte chocolade, een vleugje kardemom, wat chilivlokjes voor de pit en rode besjes voor het kleuraccent.\nSteek de avocado uit met een meloenlepeltje en besprenkel met wat citroensap tegen het verkleuren.", "paragraphs": ["Matcha-roomijs met druiven en avocadobolletjes. Beeld Marie Louise Schipper", "In mijn speurtocht naar gezondheid kwam ik onlangs iets bijzonders tegen. Dankzij de Japanse boeddhistische priester Eisai (1141-1215) heb ik mijn hart verpand aan matcha, een smakelijke groene thee in poedervorm - die je overal voor kunt gebruiken.", "Eisai is een van de grondleggers van de Japanse thee-traditie. In 1191 reisde hij naar China, bracht matchazaadjes mee en schreef een boek over de heilzame aspecten van thee. Drink het in zware tijden, schijnt hij te hebben gezegd, zodat je op een gezonde manier het verval teniet doet. Dat belooft wat.", "Het matcha zetten is een kunst op zich, het water mag niet te warm zijn (rond de 60 tot 70 graden). U moet de thee schuimig kloppen, maar niet te lang, want dan ligt bitterheid op de loer.", "Gezondheidsjagers promoten matcha als remedie tegen corona omdat het, volgens hen, je immuunsysteem een oppepper geeft. Ach, ik stop het gewoon in een lekker roomijsje. Voor de bereiding heeft u geen ijsmachine nodig.", "De structuur is indrukwekkend, er zitten geen ijskristallen in, vaak de makke als je ijs zonder machientje maakt. Tot zover het goede nieuws. Calorietechnisch is dit een flink bommetje. Gelukkig heeft u straks de thee nog om 2021 gezond te beginnen.", "Als u geen matcha kunt vinden, dan kunt u een koffievariant te maken met twee zakjes oplosmocca van Nescaf\u00e9. De garnering zou ik dan aanpassen met wat donkere geraspte chocolade, een vleugje kardemom, wat chilivlokjes voor de pit en rode besjes voor het kleuraccent.", "INGREDI\u00cbNTEN 255 g slagroom 145 g gecondenseerde volle melk met suiker (in blikjes verkrijgbaar bij de toko of een grote supermarkt) 10 g matcha (groene Japanse thee, verkrijgbaar bij biologische winkels of online) wat groene druiven 1/2 avocado, uitgestoken in bolletjes wat citroensap eventueel: wat pistachenootjes", "Neem een beslagkom en giet de slagroom erin. Voeg de dikke zoete melk toe. Klop het mengsel in ongeveer 5 minuten stijf. Roer de matcha erdoorheen en mix nog even zorgvuldig. Giet het mengsel in een diepvriesbakje. Zet in de vriezer. Laat goed koud worden en haal een uurtje voor serveren uit de vriezer (en zet zolang in de koelkast). Snijd de druiven in de lengte doormidden. Steek de avocado uit met een meloenlepeltje en besprenkel met wat citroensap tegen het verkleuren.", "Schep een bolletje ijs op een bord, drapeer de druiven eromheen, daarmee cre\u00ebert u een mooi bloemeffect. Leg een avocadobolletje erbovenop. Garneer eventueel met pistachenootjes en serveer de ijsbloemetjes als nagerecht of tussendoortje."], "authors": ["Marie Louise Schipper"], "keywords": ["thee", "van", "avocadobolletjes", "voor", "en", "met", "volkskeuken", "een", "matcha", "te", "het", "matcharoomijs", "wat", "druiven"], "pubDate": "2020-12-27T15:12:12Z", "publicationId": "1a359314-37ee-33a8-8de7-301d3eb2ed28"}