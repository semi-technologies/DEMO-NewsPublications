{"id": "a0ef7620-f73e-32a0-b8f9-af9c4c890d2e", "title": "Twee Russische diplomaten worden Nederland uitgezet wegens spionage", "url": "https://trouw.nl/binnenland/twee-russische-diplomaten-worden-nederland-uitgezet-wegens-spionage~bf0ed27c/", "summary": "Een agent bouwde volgens de AIVD een \u201csubstantieel netwerk van bronnen op, die allen werkzaam zijn of waren in de Nederlandse hightech-sector\u201d.\nSommige mensen kregen geld in ruil voor informatie.\nVolgens de AIVD werkten de bronnen van de Russen in zowel bedrijven als een hogere onderwijsinstelling.\nOver de identiteit van de Russische bronnen en getroffen bedrijven en onderwijsinstelling doet de AIVD geen mededelingen.\nTwee jaar geleden werd een operatie van de Russische militaire inlichtingendienst GROe verijdeld tegen de Organisatie voor het Verbod op Chemische Wapens (OPCW) in Den Haag.", "paragraphs": ["Het tweetal werkte voor de buitenlandse inlichtingendienst SVR van Rusland. Ze waren geaccrediteerd als diplomaat op de ambassade. De spionagezaak heeft volgens de AIVD \u201czeer waarschijnlijk schade toegebracht aan de organisaties waar de bronnen actief zijn of waren en daarmee mogelijk ook aan de Nederlandse economie en de nationale veiligheid\u201d.", "Een agent bouwde volgens de AIVD een \u201csubstantieel netwerk van bronnen op, die allen werkzaam zijn of waren in de Nederlandse hightech-sector\u201d. De mensen die hij benaderde, hadden toegang tot gevoelige informatie. Sommige mensen kregen geld in ruil voor informatie. De tweede agent die uitgewezen wordt had een \u201condersteunende rol\u201d.", "De Russen hadden interesse in \u201cinformatie over kunstmatige intelligentie, halfgeleiders en nanotechnologie\u201d. Volgens de AIVD werkten de bronnen van de Russen in zowel bedrijven als een hogere onderwijsinstelling. Over de identiteit van de Russische bronnen en getroffen bedrijven en onderwijsinstelling doet de AIVD geen mededelingen.", "De AIVD heeft de getroffen organisaties gewaarschuwd net als de Immigratie- en Naturalisatiedienst (IND) over de zaak. \u201cDe IND treft op grond hiervan vreemdelingrechtelijke maatregelen tegen een bron\u201d, meldt de AIVD.", "Twee jaar geleden werd een operatie van de Russische militaire inlichtingendienst GROe verijdeld tegen de Organisatie voor het Verbod op Chemische Wapens (OPCW) in Den Haag."], "authors": ["Redactie Trouw"], "keywords": ["aivd", "informatie", "van", "nederland", "bronnen", "twee", "op", "voor", "russische", "waren", "volgens", "diplomaten", "een", "en", "spionage", "uitgezet", "wegens", "worden"], "pubDate": "2020-12-10T16:00:00+01:00", "publicationId": "b66cd8e4-4294-3571-bcd7-e490527f1a48"}