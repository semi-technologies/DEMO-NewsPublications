{"id": "53d3d1e6-5aae-342e-a3b2-d024a0756e30", "title": "Als je eenmaal weet dat dit detail een placenta is, kijk je toch anders", "url": "https://volkskrant.nl/cultuur-media/als-je-eenmaal-weet-dat-dit-detail-een-placenta-is-kijk-je-toch-anders~b7a062e6/", "summary": "Iets tussen een boompje en een kwal, zou je bij dit detail kunnen denken als je niet meer wist.\nDit is een onderdeel van het vrouwenlijf \u2013 de batterij tussen haar en het mens dat ze aan het produceren is.\nToch zijn er bij een placenta goede redenen waarom dat niet zo zou hoeven zijn.\nEen placenta \u00eds natuurlijk ook een beetje een levensboom.\nTegenwoordig kun je een \u2018herinneringskunstwerk\u2019 maken met de afdruk van een placenta, of de placenta laten conserveren \u2013 dat past dan wel weer bij Ruysch.", "paragraphs": ["Veel van wat wij doen, voelen en vrezen, hebben kunstenaars al eeuwen opgemerkt. Wieteke van Zeil verbindt kunstdetails aan de actualiteit. Deze week: levensboom.", "Iets tussen een boompje en een kwal, zou je bij dit detail kunnen denken als je niet meer wist. Zacht, doorzichtig, met mooie vertakkingen erin. Misschien levend, misschien niet. Ik zie wel voor me dat het gewichtloos kan drijven, of dat die vertakkingen zachtjes heen en weer wiegen als boomkruinen in de wind. Maar het is een placenta, en daar zijn mensen zelden neutraal over. Dus als je dat eenmaal weet, kijk je toch anders.", "Jan van Neck, De anatomische les van Dr. Frederik Ruysch, 1683, olieverf op doek, 141 x 203 cm, Amsterdam Museum (te zien in de portrettenvleugel van het museum in de Hermitage Amsterdam). Beeld Amsterdam Museum", "Het is het grootste lichaamseigen ding dat uit een mens kan komen; ik tel baby\u2019s even niet mee, want dat zijn eigen mensjes. Dit is een onderdeel van het vrouwenlijf \u2013 de batterij tussen haar en het mens dat ze aan het produceren is. Tussen \u2018ik\u2019 en een toekomstig ander. Een voorraadkastje van bouwstoffen en voedingsstoffen. Toch is het lastig, zo\u2019n placenta bekijken. Misschien omdat het eenmaal \u00fa\u00edt de buik afval is geworden, zoals poep en pies ook niet vies zijn \u00edn ons lijf, maar heel erg w\u00e9l wanneer ze de gaten van ons lichaam hebben verlaten. Dan is het abject, extra afstotelijk. Toch zijn er bij een placenta goede redenen waarom dat niet zo zou hoeven zijn.", "Een hedendaagse placenta-print. Beeld www.bijmarije.nl", "Ik weet niet hoe Frederik Ruysch, de Hollandse wetenschapper die onder meer uitvond hoe lichamen te prepareren, erover dacht, maar dankzij hem staat hier de eerste placenta op een schilderij, voor zover ik weet: in 1683 geschilderd. Het bijbehorende babylichaampje is niet goed voor uw maag bij de ochtendkoffie, maar wel mooi geschilderd. Ontroerend zelfs met dat knuistje om de navelstreng, en erg groot in verhouding bovendien. Frederik Ruysch was stadsvroedmeester en gaf vroedvrouwen les. Dat is wat hij hier ook doet, hij geeft een anatomische les en wij zijn de leerlingen. De placenta doet in deze kunstcontext wel een beetje denken aan de levensboom, die al sinds de Assyrische en Egyptische oudheid in de kunst voorkomt en ook favoriet is bij christenen, omdat de levensboom in het bijbelboek Openbaringen beschreven staat. Een placenta \u00eds natuurlijk ook een beetje een levensboom.", "17de-eeuwse levensboom uit het Paleis van Sheki Khans in Sheki, Azerbeidzjan. Beeld Azerbaijan National Art Museum", "Inmiddels is de placenta zelf tot kunst geworden \u2013 als Ruysch dat toch had kunnen weten! Zijn wetenschappelijke nieuwsgierigheid is uitgegroeid tot een kleine cultus in de westerse wereld, waarin de batterij tussen vrouw en kind als schoonheid wordt gekoesterd. Tegenwoordig kun je een \u2018herinneringskunstwerk\u2019 maken met de afdruk van een placenta, of de placenta laten conserveren \u2013 dat past dan wel weer bij Ruysch. Deze nieuwsgierigheid naar het lichaam was altijd al onderdeel van kunst, onder het motto \u2018ken uzelve\u2019, denk ook aan Leonardo da Vinci. Met de kleurrijke, kwalachtige placentakunstwerken van nu is het weer esthetisch geworden. De motivaties zijn wel anders: \u2018ken uzelve\u2019 lijkt verworden tot \u2018documenteer uzelve\u2019. Alles wat we doen moet opgeslagen en vaak ook getoond worden. Maar evengoed is het, net als toen, een poging het wonderlijke van de levenscyclus een plek te geven in ons denken.", "Britse levensboom gebaseerd op de Openbaringen, 17de eeuw, textiel. Beeld The Metropolitan Museum of Art"], "authors": ["Wieteke Van Zeil"], "keywords": ["eenmaal", "dat", "toch", "dit", "van", "placenta", "een", "niet", "en", "ook", "anders", "zijn", "weet", "als", "je", "kijk", "het"], "pubDate": "2020-12-10T14:00:24Z", "publicationId": "1a359314-37ee-33a8-8de7-301d3eb2ed28"}