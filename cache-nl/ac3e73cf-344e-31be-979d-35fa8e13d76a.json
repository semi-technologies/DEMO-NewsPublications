{"id": "ac3e73cf-344e-31be-979d-35fa8e13d76a", "title": "De coronacrisis dwingt Nederlandse rappers tot introspectie. En dat is winst", "url": "https://www.trouw.nl/cultuur-media/de-coronacrisis-dwingt-nederlandse-rappers-tot-introspectie-en-dat-is-winst~bf8d6dc8/", "summary": "In het refrein klinkt een regel die lang nadreunt: \u2018Neem het moment dat ik nog leef voor lief\u2019.\nAl snel verschenen de eerste coronatunes, veelal met een glimlach en een knipoog.\n\u2018Dagen dat ik bijna breek maar niemand weet dat.\nIn Nederland maakte de Eindhovense rapper Fresku van zijn eeuwige twijfel zijn handelsmerk en recent beleefden ook openboek-artiesten als S10 en Sor een doorbraak.\nHet werd hoog tijd dat er meer op het spel kwam te staan dan dure horloges en designerkleding.", "paragraphs": ["\u2018Veel littekens. Vaak gedaan of dingen me niks deden. Als ik heel eerlijk met je ben leef ik een kutleven.\u2019 Die zinnen komen uit \u2018Scars\u2019, het openingsnummer van het nieuwe album van Sevn Alias. In het refrein klinkt een regel die lang nadreunt: \u2018Neem het moment dat ik nog leef voor lief\u2019.", "De 24-jarige rapper uit Almere keert op \u2018Bogey 4 the Win\u2019 een aantal keer terug naar deze thematiek. In \u2018Zeg me wat je ziet\u2019 rapt hij: \u2018Battle scars, ik ben in de war, heel m\u2019n hoofd draait, heb ook pijn. Jij denkt, ik ken geen pijn, omdat ik groot blijf. Stress niet om een virus, leef nog steeds, maar kon al dood zijn.\u2019", "Heftige teksten", "Het zijn heftige teksten, zeker als je weet dat Sevn Alias doorgaans het liefst rapt over het geld dat hij verdient en de zaken waaraan hij dat geld uitgeeft. Hij is natuurlijk wel veelzijdiger, maar het is hoe dan ook opvallend dat hij zoveel aandacht schenkt aan zijn geestelijk welzijn. En daarin staat hij niet alleen: bij veel van zijn collega\u2019s klinkt dezelfde tendens.", "Toen de coronacrisis zich in maart aandiende, gingen rappers er meteen mee aan de slag. Al snel verschenen de eerste coronatunes, veelal met een glimlach en een knipoog. De zin \u2018Kom niet in mijn aura, bitch\u2019 uit het nummer \u2018Anderhalf\u2019 van Ali B en Poke is waarschijnlijk het beste uit de hiphop-oogst van die periode.", "Zeven maanden later is het lachen de meeste rappers wel vergaan. Op hun nieuwste albums zijn de overvolle clubs, de sterke drank en de busladingen mooie vrouwen zo goed als verdwenen. Daarvoor in de plaats zijn introspectieve teksten gekomen, waarbij \u00e9\u00e9n woord in het oog springt: eerlijk.", "Ontboezemingen", "Neem Dopebwoy. De rapper uit Amsterdam-Zuidoost is een van de grootste feestnummers uit de hip\u00adhopwereld. Wie zijn nieuwe album \u2018Hoogseizoen\u2019 oppervlakkig beluistert, hoort vooral zijn reislust. Hij vliegt in zijn liedjes van Marbella naar Dubai en van Cura\u00e7ao naar Jamaica, alsof hij inspiratie putte uit een reisgids die toevallig in de studio lag. Zijn album opent nog hoopvol met de constatering dat hij een duistere periode heeft afgesloten, maar verderop gaat hij toch voor de bijl. \u2018Ik ben eerlijk ik zweer, je gaat mij niet geloven / Ben bijna niet sober, m\u2019n life is een mess.\u2019", "\u2018Eerlijk\u2019 is zelfs de titel van het nieuwe album van Idaly, een van de rappers die met gelegenheidscollectief New Wave in 2015 de Popprijs won. Het staat vol ontboezemingen. \u2018Dagen dat ik bijna breek maar niemand weet dat. Blijf staande maar soms weet ik niet eens hoe. Als ik wist wat deze libi (dit leven, red.) met zich meebracht, dan weet ik niet eens of ik dit wel zou doen.\u2019", "Ook Lijpe, een rapper uit Maarssen die vooral bekendstaat om het harde straatleven in zijn teksten, tapt op zijn nieuwe album \u2018Dagboek\u2019 uit een ander vaatje: \u2018Ik voel me zo alleen soms, maar ze zeggen: op de top is het eenzaam. Je hebt geen doel als je niet weet waar je heen gaat.\u2019", "Toename van angst, stress en depressie", "Het ligt natuurlijk voor de hand om aan te nemen dat de inhoud van deze teksten verband houdt met de coronacrisis. Het RIVM uitte in een recent rapport zijn zorgen over de invloed van de pandemie op jongeren; hun mentale gezondheid lijdt eronder. Ook Jacobine Geel, voorzitter van GGZ Nederland, sprak onlangs over \u201ceen toename van angst, stress en depressie.\u201d", "Dat woordje \u2018toename\u2019 is ook in de hiphopcontext van belang. Dat rappers hun gevoelsleven delen is niet nieuw; de coronacrisis heeft hun openhartigheid hooguit vergroot. In de Verenigde Staten stonden enkele jaren geleden de zogenaamde \u2018soundcloudrappers\u2019 op \u2013 genoemd naar het digitale platform waarop ze hun muziek aanboden. In hun muziek zijn ze open over hun depressieve gevoelens en hun medicijngebruik om die gevoelens te onderdrukken. In Nederland maakte de Eindhovense rapper Fresku van zijn eeuwige twijfel zijn handelsmerk en recent beleefden ook openboek-artiesten als S10 en Sor een doorbraak.", "Het is bovendien goed gebruik onder rappers om in de loop van je carri\u00e8re meer van jezelf te tonen. Dat gebeurt dikwijls op thema-albums, die de geboortenaam van de artiest dragen (\u2018Francis\u2019 van Frenna, \u2018Jonathan\u2019 van Jonna Fraser) of op een bepaalde manier verwijzen naar eenzaamheid (\u2018Alleen\u2019 van Lil\u2019 Kleine, \u2018R\u00e9mi\u2019 van Ronnie Flex).", "Het verschil met nu is vooral de omvang waarin het gebeurt. Zelfs rappers die het moeilijk vinden hun gevoelens onder woorden te brengen doen mee. Zo rapt Cho op zijn nieuwe single \u2018Paar dagen\u2019: \u2018Jij bent zo goed met die woorden, je moet je uiten, zegt ze. Toch [ben ik] te gesloten om bepaalde dingen uit te leggen.\u2019 Kevin voegde een paar extra tracks toe aan zijn nummer 1-album \u2018Animal Stories\u2019, waaronder \u2018Verloren\u2019: \u2018In de booth dan komen al die zinnen, maar ik kan lastig praten.\u2019 De situatie wordt door Henkie T onbedoeld samengevat op zijn album \u2018Netwerk\u2019: \u2018Shows worden gecanceld, maar wij verleggen grenzen, wij verleggen grenzen.\u2019", "Ontwikkeling", "Inderdaad, er worden grenzen verlegd. En hoe akelig het ook is voor de muzikanten, stiekem is deze ontwikkeling voor de luisteraar pure winst. Het hedonisme van de laatste jaren was zijn frisheid al een tijdje kwijt; het begon een voorspelbare herhaling van zetten te worden.", "Het werd hoog tijd dat er meer op het spel kwam te staan dan dure horloges en designerkleding. Natuurlijk is te hopen dat genoemde artiesten het plezier in hun leven terugvinden, maar als ergens in de loop van volgend jaar de samenleving van het slot gaat, zou het prettig zijn als er iets van deze eerlijkheid blijft hangen.", "Lees ook:", "Anderhalvemeterhiphop als tegengif: \u2018Kom niet in mijn aura, bitch\u2019", "Rappers nemen corona bloedserieus, maar steken die in een vrolijk jasje. Muziekrecensent Klaas Knooihuizen licht de beste nummers eruit. \u2018Ik geef je een boks met m\u2019n elleboog. Sorry man, kom maar niet te close.\u2019"], "authors": ["Klaas Knooihuizen"], "keywords": ["tot", "van", "het", "op", "winst", "introspectie", "zijn", "rappers", "dwingt", "ik", "die", "coronacrisis", "een", "niet", "en", "dat", "nederlandse"], "pubDate": "2020-12-10T14:45:00+01:00", "publicationId": "b66cd8e4-4294-3571-bcd7-e490527f1a48"}