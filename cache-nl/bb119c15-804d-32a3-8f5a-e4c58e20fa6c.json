{"id": "bb119c15-804d-32a3-8f5a-e4c58e20fa6c", "title": "Ulay en Marina: de laatste dans", "url": "https://www.volkskrant.nl/kijkverder/v/2020/ulay-en-marina-de-laatste-dans~v409709/", "summary": "Het gaat hier tenslotte om de enige nog overgebleven stille getuige van wat zich hier heeft afgespeeld, de oerknal van het fameuze kunstenaarskoppel Marina Abramovic en Ulay, dus daar blijf je met je fikken van af.\nEen half jaar geleden stond Marina Abramovic (74) trouwens in zijn fotostudio, vanwege een documentaire over het begin van haar carri\u00e8re.\nNou dat was wat, stelde hij vast, dat ze daar weer rondliep, en praatte over wat zich daar had afgespeeld, met Ulay voor het eerst in haar directe nabijheid.\nDe exacte plek waar ze 45 jaar geleden haar pijngrens had verkend, had ze aangewezen \u2013 nog steeds een grijs geverfde houten vloer, hier en daar wat versleten.\nIn al zijn kleinschaligheid, alsof het om opvoeringen tussen de schuifdeuren ging, werd het een internationaal vermaard centrum met \u2018performance, environment en situatiekunst\u2019, nu voor eeuwig verbonden met het ontstaan van het duo Ulay/Abramovic.", "paragraphs": ["Er staat een aangevreten Gispen-bureaustoel in de Amsterdamse fotostudio van Ole Eshuis, die onder geen beding mag worden verplaatst, dan wel worden opgekalefaterd. Het gaat hier tenslotte om de enige nog overgebleven stille getuige van wat zich hier heeft afgespeeld, de oerknal van het fameuze kunstenaarskoppel Marina Abramovic en Ulay, dus daar blijf je met je fikken van af.", "Eshuis (73) kan zelfs de plek in zijn kleine studio aanwijzen waar Abramovic in december 1975 haar performance Thomas Lips deed. Want kijk daar, naast zijn fotoapparatuur, vertelt de fotograaf terwijl hij zijn tanden in een boterham zet, daar had zij poedelnaakt met een scheermesje een vijfpuntige ster in haar buik gesneden, en zichzelf gemarteld met een zweep. Overal lag bloed.", "Een half jaar geleden stond Marina Abramovic (74) trouwens in zijn fotostudio, vanwege een documentaire over het begin van haar carri\u00e8re. De Servische kunstenaar was er sinds de jaren zeventig niet meer geweest en keek verrast om zich heen. Eshuis mocht er niet bij zijn, maar had wel een cameraatje ge\u00efnstalleerd, zodat hij thuis alles goed kon volgen. Nou dat was wat, stelde hij vast, dat ze daar weer rondliep, en praatte over wat zich daar had afgespeeld, met Ulay voor het eerst in haar directe nabijheid. De exacte plek waar ze 45 jaar geleden haar pijngrens had verkend, had ze aangewezen \u2013 nog steeds een grijs geverfde houten vloer, hier en daar wat versleten.", "Toen Eshuis in 1987 zijn intrek deed in het pand, wist hij natuurlijk dat galerie De Appel hier had gezeten, een vooraanstaande aanlegsteiger voor avant-gardistische kunstuitingen. In al zijn kleinschaligheid, alsof het om opvoeringen tussen de schuifdeuren ging, werd het een internationaal vermaard centrum met \u2018performance, environment en situatiekunst\u2019, nu voor eeuwig verbonden met het ontstaan van het duo Ulay/Abramovic."], "authors": ["November"], "keywords": ["daar", "laatste", "zijn", "van", "en", "een", "dans", "met", "marina", "hij", "het", "haar", "wat", "ulay"], "pubDate": null, "publicationId": "1a359314-37ee-33a8-8de7-301d3eb2ed28"}