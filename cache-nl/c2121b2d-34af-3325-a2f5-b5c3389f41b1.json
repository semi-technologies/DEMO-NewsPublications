{"id": "c2121b2d-34af-3325-a2f5-b5c3389f41b1", "title": "Kunsthistoricus Cathelijne Blok: \u2018Zorg voor veel makers in musea\u2019", "url": "https://www.parool.nl/kunst-media/kunsthistoricus-cathelijne-blok-zorg-voor-veel-makers-in-musea~b2680213/", "summary": "Het is een reactie of tegenreactie op de tijd of in de tijd zelf.\u201dHeeft u kunst van huis uit meegekregen?\nWij gingen vroeger vaak naar musea, en zowel mijn moeder als ik hebben kunst\u00adgeschiedenis gestudeerd in Leiden.\nNatuurlijk is het rondlopen in een galerie en museum fantastisch, maar online is een extra speelveld.\nOok vind ik het belangrijk om vrouwelijke kunstenaars in de gaten te houden en te blijven volgen.\nIk probeer via Instagram te zoeken naar kunstenaars die me aanspreken.\u201dEn waar koopt u dan: in de galerie, op een kunstbeurs, op een veiling of online?", "paragraphs": ["Raquel van Haver - Zonder titel (2020) - Kersgallery Beeld -", "Wat betekent kunst voor u?", "\u201cHeel veel. Kunst is voor mij iets verbindends en overal aanwezig. Het is zo veelzijdig. Je kunt grote historische, maatschappelijke en politieke momenten verklaren wanneer je naar kunst kijkt. Het is een reactie of tegenreactie op de tijd of in de tijd zelf.\u201d", "Heeft u kunst van huis uit meegekregen?", "\u201cJazeker. Wij gingen vroeger vaak naar musea, en zowel mijn moeder als ik hebben kunst\u00adgeschiedenis gestudeerd in Leiden. Ik heb uiteindelijk voor een andere richting gekozen dan zij. Mijn specialisatie was gericht op de beeldvorming van de vrouw binnen de moderne kunst, film en fotografie, en die van mijn moeder vanaf de 17de eeuw.\u201d", "Waar haalt u uw informatie over het wel en wee in de kunstwereld vandaan?", "\u201cEigenlijk overal. Uit traditionele media en online. Natuurlijk is het rondlopen in een galerie en museum fantastisch, maar online is een extra speelveld. Het kan je nog meer informatie en inspiratie bieden. Accounts als @artgirlrising, @curatedbygirls en @dekunstmeisjes zijn heel leuk om in de gaten te houden. Verder luister ik graag naar kunstpodcasts als Bow Down: Women in Art en Naakt op een kleedje.\u201d", "Waar bekijkt u het liefste kunst?", "\u2018\u2018Ik houd van het kijken naar kunst in musea en galeries. Het is geweldig om in oog in oog te staan met een kunstwerk. Het zegt wat over een bepaalde tijd of gedachtengoed. Het is daarom denk ik ook heel belangrijk dat er genoeg werk van verschillende makers in musea en galeries aanwezig is. Online kun je die diversiteit al zelf vinden.\u201d", "Dagmar Stap - YumYum (2019) - Galerie Fleur _ Wouter Beeld -", "Hoe vaak per jaar koopt u kunst?", "\u201cDe afgelopen jaren probeer ik wanneer ik kan kunst te kopen als mijn budget dat toelaat. Ook vind ik het belangrijk om vrouwelijke kunstenaars in de gaten te houden en te blijven volgen. Ik probeer via Instagram te zoeken naar kunstenaars die me aanspreken.\u201d", "En waar koopt u dan: in de galerie, op een kunstbeurs, op een veiling of online?", "\u201cIk houd galeries als Fleur & Wouter, Melkweg Expo, Het Hem, Nest Den Haag en online platform Patty Morgan altijd in de gaten, aangezien ze daar een enorm aanbod aan verschillende kunstenaars hebben. Ook kijk en loop ik graag rond op kunstbeurzen als Affordable Art Fair, maar online spot ik vooral de kunstenaars zelf.\u201d", "Is het belangrijk dat u en uw partner het altijd eens zijn over een aankoop?", "\u201cIk woon op mezelf, dus ik hoef gelukkig met niemand rekening te houden en dat ga ik denk ik ook nooit doen, haha.\u201d", "Is er een galerie waar u een speciale band mee heeft?", "\u201cYes, met verschillende! Zoals de Melkweg Expo, maar ook eerdergenoemde galerie Fleur & Wouter. In deze galerie houden we vaak onze Titty Talks, die we livestreamen op ons Instagramkanaal @thetittymag.\u201d", "Als u een onbeperkt budget had, van wie zou u dan een werk aankopen?", "\u201cIk vind het werk van Kara Walker prachtig, maar ik moet ook meteen denken aan Lina Iris Viktor, Tyler Mitchell, Vivian Maier, Kennedi Carter, Iris Kensmil, Hajar Benjida, AiRich, Lara Favaretto, Alec Soth, Dustin Thierry, Jordan Casteel en Raquel van Haver.\u201d", "Melanie Bonajo - (Melissie\u0308r) Last Child in the Woods (2017)_ Galerie AKINCI Beeld -", "Wie zijn uw favoriete kunstenaars?", "\u201cHet werk van Melanie Bonajo vind ik echt geweldig. Elke keer als ik werk van haar zie, raakt het me heel erg, aangezien ze me laat nadenken over het thema contact.\u201d", "\u201cToen ik voor het eerst het werk van Dagmar Stap zag in galerie Fleur & Wouter trok het me meteen aan. De kleurrijke borduursculpturen vind ik te gek, omdat ze vol zijn van contrast.\u201d", "Een langere versie lezen of zelf kunst kopen? www.galleryviewer.com"], "authors": ["Manuela Klerkx En Oscar Van Gelderen"], "keywords": ["galerie", "van", "als", "het", "op", "kunsthistoricus", "ik", "zorg", "blok", "musea", "een", "kunst", "cathelijne", "makers", "en", "veel", "te", "voor"], "pubDate": "2020-11-30T09:48:34+01:00", "publicationId": "a3002aeb-6d5a-3894-adcb-0212effbc567"}