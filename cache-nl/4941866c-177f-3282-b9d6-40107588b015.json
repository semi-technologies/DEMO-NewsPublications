{"id": "4941866c-177f-3282-b9d6-40107588b015", "title": "Huzink moet definitief opgeven in Dakar Rally", "url": "https://www.rtlnieuws.nl/sport/gp/artikel/5207892/huzink-moet-definitief-opgeven-dakar-rally", "summary": "Het team wist de truck in no-time echter weer op te lappen met de benodigde reserveonderdelen, waardoor Huzink donderdag weer aan de start kon verschijnen van de vierde etappe.\nNieuwe problemenOndanks de reparatie ging het zondag een dag na de rustdag weer mis voor Huzink.\nDe Renault C460 viel opnieuw stil met motorproblemen, waardoor Huzink en zijn team sleutelend de nacht door moesten brengen in de woestijn.\nHier houdt het voor ons op.\"\nHuzink stond als enige met een hybride-truck aan de start van de Dakar Rally, waarmee hij de rally ook vorig jaar al reed.", "paragraphs": ["Huzink reed al buiten mededinging mee in het vrachtwagenklassement nadat motorproblemen er eerder al voor hadden gezorgd dat hij niet aan de start kon verschijnen van de vierde etappe. Het team wist de truck in no-time echter weer op te lappen met de benodigde reserveonderdelen, waardoor Huzink donderdag weer aan de start kon verschijnen van de vierde etappe. Vanaf dat moment maakte hij wel deel uit van de Dakar Experience, de klasse voor deelnemers die eigenlijk al zijn uitgevallen maar na de nodige reparaties weer terugkeren in de rally om zo buiten mededinging wel nog de eindstreep te halen.", "Nieuwe problemen", "Ondanks de reparatie ging het zondag een dag na de rustdag weer mis voor Huzink. De Renault C460 viel opnieuw stil met motorproblemen, waardoor Huzink en zijn team sleutelend de nacht door moesten brengen in de woestijn.", "\"We waren weer goed bezig na de revisie van de motor eerder deze week\", vertelt Huzink. \"Tot gistermiddag deed de truck het goed en hebben we 3 dagen in de top 10 kunnen rijden. Helaas kreeg de motor gistermiddag in de woestijn weer hetzelfde probleem. We hebben een nachtje in de duinen geslapen en gesleuteld. Met weinig oliedruk zijn we daar om 03:00 uur vannacht weer uitgereden en konden we de finish bereiken.\"", "\"Nu is het echt einde verhaal\"", "Eenmaal in het bivak kon Hizink vrijwel meteen weer vertrekken om op tijd aan de start te verschijnen van de achtste etappe. Op weg naar de start ging het echter wederom mis: \"We staan nu op de verbindingsroute en de motor geeft weer problemen. Het is een kwestie van tijd tot de motor er mee ophoudt. We hebben echt alles gedaan om te kunnen blijven rijden maar nu is het echt einde verhaal. Hier houdt het voor ons op.\"", "Huzink stond als enige met een hybride-truck aan de start van de Dakar Rally, waarmee hij de rally ook vorig jaar al reed. Hij is de vierde Nederlandse uitvaller bij de trucks, nadat eerder ook Richard de Groot, Maurik van den Heuvel en Alex Koot al de handdoek in de ring moesten gooien.0020"], "authors": [], "keywords": ["moet", "van", "opgeven", "al", "voor", "en", "start", "dakar", "weer", "te", "op", "definitief", "het", "rally", "huzink"], "pubDate": "2021-01-11T10:00:51Z", "publicationId": "ce2257c9-a2d2-3c8b-975a-6872cbf4036a"}