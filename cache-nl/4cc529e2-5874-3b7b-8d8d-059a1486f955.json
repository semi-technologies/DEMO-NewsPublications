{"id": "4cc529e2-5874-3b7b-8d8d-059a1486f955", "title": "Stilstaan en weer doorgaan: zo help je rouwende collega\u2019s", "url": "https://volkskrant.nl/werken/stilstaan-en-weer-doorgaan-zo-help-je-rouwende-collega-s~b8e77468/", "summary": "Drie jaar geleden appte ik de chef van \u00e9\u00e9n van mijn vaste opdrachtgevers dat ik weer wilde komen werken.\n\u2018Na die eerste periode van de shock en het regelen, vond ik het heel fijn om weer te kunnen werken.\nDan zeiden ze: \u2018Ik ben bang dat ik je help herinneren aan het verlies.\u2019 Maar zo werkt het \u2013 denk ik \u2013 niet.\nNeijenhuis: \u2018Bij het verliesgericht rouwen sta je stil bij het verdriet, bij het herstelgericht rouwen kijk je naar hoe je je leven weer kunt oppakken.\nMaar: \u2018Hoe voel je je vandaag?\u2019Ga het gesprek aanHier ligt ook een taak bij de rouwende, stelt Neijenhuis.", "paragraphs": ["Hele werkdagen scrolde journalist Lisanne van Sadelhoff (30) over de Facebookpagina van haar overleden moeder. Collega\u2019s wisten niet wat ze moesten zeggen. Hoe kunnen werkgevers en collega\u2019s w\u00e9l omgaan met iemand die rouwt op het werk?", "Drie jaar geleden appte ik de chef van \u00e9\u00e9n van mijn vaste opdrachtgevers dat ik weer wilde komen werken. Ik was freelance journalist, werkte op verschillende redacties en mijn mooie moeder was net een week dood na een ziekbed van zeven maanden. Zeven maanden lang hadden mijn familie en ik gemantelzorgd. Om heel eerlijk te zijn: ik sn\u00e1kte naar mijn collega\u2019s, en een beetje ritme, regelmaat. Leven.", "Dit artikel verscheen eerder op Intermediair.nl.", "Mijn chef \u2013 zo een die uit \u2019t goeie hout gesneden is, zeg maar \u2013 stelde geen lastige vragen. Hij opperde om met een ochtenddienst te beginnen, want dan zijn er nog niet zo veel collega\u2019s. \u2018Hoef je geen vol kantoor binnen te lopen.\u2019 Ik stuurde hem terug dat dat een briljant idee was.", "Erkenning", "Want het was verdomd moeilijk mijn collega\u2019s weer onder ogen te komen. Alsof ik in h\u00fan blikken mijn eigen verdriet weerspiegeld zag. Toch vond ik het fijn om er weer te zijn. Ik kreeg knuffels. Een hand op mijn schouder. Een reep chocola op mijn bureau. Wat ik toen nodig had, daar, op de werkvloer, en ook kreeg? Erkenning. Even stilstaan bij het verdriet, maar daarna ook weer: d\u00f3\u00f3rgaan.", "Daar had Loes van Heijningen, die in de zorg werkte, ook behoefte aan nadat haar schoonfamilie was overleden bij de MH17-ramp. \u2018Na die eerste periode van de shock en het regelen, vond ik het heel fijn om weer te kunnen werken. Het was voor mij een uitlaatklep.\u2019 En ook een plek waar ze kon huilen. \u2018Thuis was ik een rots in de branding voor mijn man en zoon, op het werk kwamen de tranen soms.\u2019", "Niet te veel pamperen", "Toch lukt het niet iedereen om te (blijven) werken in een periode van diepe rouw. Uit onderzoek blijkt dat 23 procent van de weduwen of weduwnaars niet meer terugkeert op het werk na het overlijden van een partner. Het verlies van een dierbare levert gemiddeld 170 dagen verzuim op, zo blijkt uit onderzoek van ArboNed uit 2012. Hoe werkgevers met je verdriet omgaan, blijkt essentieel. De leidinggevende wordt door 45 procent van de rouwenden in Nederland ervaren als een belangrijke krachtbron tijdens het rouwproces. Ook collega\u2019s worden als zeer steunend ervaren \u2013 als ze ten minste iets durven te zeggen.", "\u2018Niets is pijnlijker dan zwijgen\u2019, zegt ook Joyce Neijenhuis. Als bedrijfsmaatschappelijk werker begeleidt ze werkgevers en werknemers bij rouw op het werk en zij was degene die het ArboNed-onderzoek deed. \u2018Het is belangrijk om empathie te tonen, iemands verdriet echt z\u00ed\u00e9n. Ik ben weleens gebeld door een werkgever. Die zei: \u2018Ik sta op het punt naar de crematie te gaan van de vrouw van mijn werknemer. Wat is een goed moment om te vragen wanneer hij weer kan werken?\u2019 Ik wist niet wat ik h\u00f3\u00f3rde.\u2019", "M\u00e1\u00e1r, waarschuwt Neijenhuis: \u2018Ik zie soms ook wel dat werkgevers of collega\u2019s een werknemer te veel pamperen. Ook niet goed. Dat tegen de rouwende wordt gezegd: \u2018Laat dat maar aan mij over, jij h\u00e9bt het al zo zwaar.\u2019", "Wat ikzelf vaak hoorde, was dat mensen er niet over durfden te beginnen. Dan zeiden ze: \u2018Ik ben bang dat ik je help herinneren aan het verlies.\u2019 Maar zo werkt het \u2013 denk ik \u2013 niet. Ik dacht niet aan het verdriet, ik w\u00e1s het verdriet. Steeds wanneer ik weer een nieuwe ruimte betrad, dacht ik: ik ben hier voor het eerst als halfwees. Toen ik inlogde, logde ik voor het eerst in als halfwees. Het eerste kopje koffie, de eerste vergadering, de eerste kantinelunch: halfwees, halfwees, halfwees.", "Veilig voelen", "Een goed, \u2018normaal\u2019 verlopend rouwproces bestaat uit herstelgericht rouwen en verliesgericht rouwen. Neijenhuis: \u2018Bij het verliesgericht rouwen sta je stil bij het verdriet, bij het herstelgericht rouwen kijk je naar hoe je je leven weer kunt oppakken. Rouwen is eigenlijk de beweging tussen verdriet voelen en bezig zijn met herstel. Werk speelt daarin een grote rol, vooral bij dat herstel.\u2019", "Dat merkte ik zelf ook. Hoewel ik soms opzag tegen de dag \u2013 en dan vooral tegen het praten over koetjes en kalfjes met collega\u2019s \u2013 deed werken me goed. \u2018Het is belangrijk de drempel om weer te werken te verlagen\u2019, zegt Neijenhuis. Zo kan een werkgever voorstellen dat de werknemer van tevoren kan aangeven: ik heb een kutdag. Dat kan fysiek op kantoor, maar ook online, nu we grotendeels vanuit huis werken. \u2018Dan kun je de afspraak maken dat de werkgever om 11 uur even controleert hoe het gaat.\u2019", "Een werknemer moet zich veilig voelen, stelt Neijenhuis. \u2018Laatst sprak ik een man die zijn vrouw was verloren. Hij had er veel baat bij om elke dag even te wandelen met een collega met wie hij goed overweg kon. Als je dat soort dingen kan integreren in iemands werkdag, dan helpt dat.\u2019", "Begrip voor concentratieverlies", "Rouw maakt kwetsbaar. In mijn boek dat ik daarover schreef, heb ik het over de kaasschaaftheorie. Het was alsof mijn opperhuid er met een kaasschaaf vanaf was gehaald, waardoor ik veel gevoeliger werd. Elk geluid \u2013 een schuivende bureaustoel, de bulderlach van een collega \u2013 kwam keihard binnen. Het maakte dat ik aan het begin van mijn werkdag al doodop was.", "Loes van Heijningen herkent dat. \u2018Mijn concentratie was heel slecht. Ik moest ondersteuningsplannen schrijven voor mijn cli\u00ebnten, maar dat lukte niet meer onder werktijd.\u2019 Toen haar werkgever erachter kwam, kreeg ze te horen dat ze te lang in de \u2018rouwsores\u2019 bleef hangen. \u2018Hij had zoiets van: het is al een halfjaar geleden. Mijn verdriet werd niet meer erkend.\u2019 Uiteindelijk werd Loes\u2019 contract niet verlengd.", "Weet: er is geen oplossing", "\u2018Het is voor werkgevers en collega\u2019s vaak lastig dat een rouwproces geen einddatum heeft\u2019, verklaart Neijenhuis. \u2018Dat kan pijnlijk zijn.\u2019 Ikzelf ervoer dat sommige collega\u2019s haarscherpe voelsprieten hadden, en ook na een jaar nog aan mij vroegen of het ging. Fijn. Maar er waren ook mensen die na een paar maanden achteloos vroegen: \u2018Alles goed?\u2019", "Wat Neijenhuis ook vaak merkt: mensen willen een oplossing bieden. \u2018Maar voor zo\u2019n groot verlies \u00eds geen oplossing.\u2019 Wat een collega dan kan doen? \u2018Naast iemand staan, met iemand meeveren. Vragen of iemand erover wil praten.\u2019 En, mijn advies: niet vragen of \u2018alles\u2019 goed is. Maar: \u2018Hoe voel je je vandaag?\u2019", "Ga het gesprek aan", "Hier ligt ook een taak bij de rouwende, stelt Neijenhuis. \u2018Geef bij je baas, maar ook bij je directe collega\u2019s, aan waaraan je behoefte hebt. Rouw is uniek proces. Niemand kan ruiken wat goed is voor jou.\u2019", "In zo\u2019n gesprek is het belangrijk eerlijk te zijn \u2013 aan beide kanten. \u2018Het kost een werkgever nou eenmaal geld als iemand uitvalt\u2019, zegt Neijenhuis. Ze raadt werkgevers ook aan om van tevoren te zeggen w\u00e1\u00e1r een gesprek over zal gaan. \u2018Dan kun je je erop voorbereiden dat het gesprek zal gaan over het verzuim.\u2019", "Neijenhuis benadrukt dat het goed kan zijn zulke gesprekken te voeren met een onafhankelijke expert erbij. Haar onderzoek wees uit dat er sprake is van vermindering van 47 verzuimdagen wanneer er gespecialiseerde rouwbegeleiding wordt toegepast. \u2018Soms denk ik dat ik mijn baan nog had gehad als mijn werkgever ook een expert in huis had gehaald\u2019, zegt Loes van Heijningen. \u2018Ik voelde me z\u00f3 onbegrepen. Ik gun het niemand om eerst een geliefde te verliezen, en dan ook nog eens je werk. Door kennis in huis te halen, kun je iemand zo\u2019n extra klap besparen.\u2019"], "authors": ["Lisanne Van Sadelhoff"], "keywords": ["zo", "doorgaan", "help", "collegas", "van", "het", "ik", "rouwende", "stilstaan", "een", "je", "en", "weer", "dat", "te", "mijn", "ook"], "pubDate": "2020-06-04T09:40:00+02:00", "publicationId": "1a359314-37ee-33a8-8de7-301d3eb2ed28"}