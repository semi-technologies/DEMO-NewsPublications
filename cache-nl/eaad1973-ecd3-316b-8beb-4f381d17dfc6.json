{"id": "eaad1973-ecd3-316b-8beb-4f381d17dfc6", "title": "In de oude Turkse stad Kayseri vind je een bazaar, gegrilde sardines, klassieke barbiers en... sneeuw", "url": "https://volkskrant.nl/cultuur-media/in-de-oude-turkse-stad-kayseri-vind-je-een-bazaar-gegrilde-sardines-klassieke-barbiers-en-sneeuw~bd5f853d/", "summary": "Al zesduizend jaar bewoond, handelsstad aan de Zijderoute en tegenwoordig een van de Anatolische Tijgers: industriesteden waar de economie hard groeit.\nIn een opgeknapt steegje werken twee jonge Turken in een pas geopend houtbewerkingsatelier, verderop klinkt een fluit uit de ramen van een muziekschool.\nAan de rand van de stad renoveert Kayseri een gigantische katoenfabriek uit 1933 die door de Sovjets is gebouwd.\nDe langwerpige hallen veranderen in universiteitsgebouwen met veel glas, de voormalige kolencentrale is nu een modern museum met bibliotheek van voormalig president Abdullah G\u00fcl, een van de bekendste zonen van Kayseri.\nWant Turkije verkeert in een economische recessie, de lire is gedevalueerd, zodat je voor een tafel vol manti (gevuld deeg), sucuk (worst) en gegrilde aubergines hooguit een tientje kwijt bent.", "paragraphs": ["De stad Kayseri aan de voet van de besneeuwde Erciyes. Beeld Katja Poelwijk", "Een dagje wintervakantie in de oude Turkse stad Kayseri kan er als volgt uitzien: stap de ochtendzon in vanuit je boetiekhotel in de oude Armeense wijk, bezoek een kapper die meteen even je neus- en oorharen trimt, dwaal over de Grote Bazaar uit de 15de eeuw, bestel gegrilde sardines met plat brood uit een houtoven, en rij daarna in twintig minuten de eeuwig witte vulkaan op die naast de stad staat te blinken.", "Da\u2019s nog eens wat anders dan een chaletdorp in de Alpen. Kayseri doet eerder denken aan Turijn of Teheran, ook van die oude steden vol culturele en culinaire verfijning, aan de voet van besneeuwde bergen. Alleen heeft u waarschijnlijk nog nooit van deze stad met 1,4 miljoen inwoners gehoord, een paar honderd kilometer ten oosten van Ankara. Al zesduizend jaar bewoond, handelsstad aan de Zijderoute en tegenwoordig een van de Anatolische Tijgers: industriesteden waar de economie hard groeit.", "Brede, lege pistes buiten het weekend. Beeld Katja Poelwijk", "\u2018In die fabrieken verdwijnen steeds meer banen door automatisering\u2019, zegt wethouder Zekeriya Erg\u00fcnes, een sympathieke oude baas met achterovergekamd haar. \u2018We moeten onze stad wel aantrekkelijker maken voor toeristen.\u2019 Wijzend op de 3.900 meter hoge berg verderop: \u2018de ontwikkeling van een modern skiresort op de \u00adErciyes-berg is een van onze belangrijkste projecten.\u2019 Kayseri voert een masterplan uit van Oostenrijkse deskundigen dat zo\u2019n 450 miljoen euro gaat kosten.", "De stad is ook maar gestopt met het afbreken van de oude koopmanshuizen in het centrum, die worden nu gerenoveerd en hergebruikt als boetiekhotel, restaurants, winkeltjes en kunst\u00adateliers. Dat vinden toeristen leuker dan kantoorgebouwen. \u2018De halve wereld landt op onze luchthaven, maar iedereen rijdt meteen door naar \u00adCappadoci\u00eb\u2019, verzucht hotelier Ishmael Erkek. Die nabijgelegen hoogvlakte met grillige geologische formaties is een populaire plek voor ballonvaarten. \u2018Ik wil al die mensen overtuigen \u00e9\u00e9n nacht in Kayseri te blijven slapen.\u2019", "Erkek pakt een bos sleutels en opent links en rechts krakende poorten van oude herenhuizen met stenen vloeren en houten plafonds. \u2018Hier woonde een Armeense arts, de handgesneden \u00adengelen aan het plafond zijn origineel, op deze binnenplaats kun je \u2019s zomers buiten eten, deze vergulde fauteuils zijn echt.\u2019 Over drie jaar moeten alle zestig kamers af zijn.", "In een opgeknapt steegje werken twee jonge Turken in een pas geopend houtbewerkingsatelier, verderop klinkt een fluit uit de ramen van een muziekschool.", "President A. G\u00fcl-museum in een voormalige katoenfabriek. Beeld Katja Poelwijk", "En zo gaat het door, mits je een goede gids hebt. Want Kayseri heeft ook veel lelijke wijken met woontorens van tien verdiepingen. We passeren het oude lyceum waar groepjes scholieren rondhangen bij het monument ter nagedachtenis van de examenlichting die honderd jaar geleden collectief naar het front werd gestuurd en nooit meer terugkeerde. Het Romeinse kasteel wordt verbouwd tot modern museum, aan de overkant kun je theedrinken op de binnenplaats van de voormalige koranschool uit de13de eeuw.", "Aan de rand van de stad renoveert Kayseri een gigantische katoenfabriek uit 1933 die door de Sovjets is gebouwd. De langwerpige hallen veranderen in universiteitsgebouwen met veel glas, de voormalige kolencentrale is nu een modern museum met bibliotheek van voormalig president Abdullah G\u00fcl, een van de bekendste zonen van Kayseri. In het caf\u00e9 zitten jonge Turken met hoofddoekjes of gebreide mutsen achter hun laptops.", "Turken zijn dol op sneeuw, maar ski\u00ebn ho maar. Beeld Katja Poelwijk", "Wat wel gek is: geen woord over de mislukte politieke coup in 2016, de chaos, de massale arrestaties en de ontslagen die daarop volgden. Terwijl het G\u00fcl-museum bezoekers juist iets wil leren over de Turkse democratie. \u2018Euh, tja\u2019, zegt de directeur met een ongemakkelijke blik, \u2018de actualiteit in Turkije gaat z\u00f3 snel, we beperken ons liever tot de regeerperiode van president G\u00fcl.\u2019", "Dat roept de vraag op, w\u00edl je momenteel wel op vakantie naar Turkije? Ik zou zeggen: ja, ga zelf kijken. Geef je geld uit in familiehotels en buurtrestaurants en vorm je eigen mening over de toestand in dat enorme land aan de oostflank van Europa. De visverkopers in Kayseri maken je zeebaars ter plekke schoon en serveren die aan een tafeltje achter in de zaak. Bestel er een biertje bij, en de ober zal geschrokken uitleggen dat dit een familierestaurant is. Ook dat is anders dan in Istanbul of Antalya: Kayseri is een conservatieve stad; alcohol drink je thuis of in een hotelbar waar alleen westerlingen komen.", "De gemeente subsidieert schoolreisjes naar de sneeuw. Beeld Katja Poelwijk", "Daar staat tegenover: een maaltijd kost bijna niks. Want Turkije verkeert in een economische recessie, de lire is gedevalueerd, zodat je voor een tafel vol manti (gevuld deeg), sucuk (worst) en gegrilde aubergines hooguit een tientje kwijt bent. Een hotelkamer kost 30 euro, de kapper vraagt 4 euro, de minibus naar het skiresort 1,20 euro.", "Zo probeert Kayseri wintersporters te verleiden. Met zijn rijke cultuur, lage prijzen (voor nep-Lacoste naar de bazaar, voor echte naar het nieuwe winkelcentrum) en een heel hoge vulkaan. We rijden omhoog over een fonkelnieuwe asfaltweg tot de eerste gondel: ook al nieuw, van de Oostenrijkse firma Doppelmayr. De pistes zijn breed en leeg, want slechts weinig Turken kunnen ski\u00ebn en de meeste buitenlanders hebben nog nooit van deze berg gehoord.", "\u2018Het is echt moeilijk\u2019, zegt een jonge vrouw uit de stad Gaziantep die uitblaast bij een kampvuur. \u2018Mijn vriend zou het me leren, maar hij kan echt niet uitleggen!\u2019 Een dame uit Istanbul: \u2018Ski\u00ebn is hier nog iets voor de elite. Het is duur en je hebt veel spullen nodig.\u2019 Maar alle Turken, verzekeren de pioniers, zijn dol op sneeuw, frisse lucht en vrijheid.", "Wethouder Erg\u00fcnes: \u2018De stad moet aantrekkelijker voor toeristen.\u2019 Beeld Katja Poelwijk", "Dat is te merken bij het Tekirstation, waar de meeste bussen parkeren naast een handvol hotels en een grote moskee. Opgewonden tieners banjeren door de sneeuw met gebakken schijfjes aardappel op een stokje (Turks frietje), breed lachende moeders met hoofddoek trekken sleetjes omhoog voor hun kinderen, durfals glijden omlaag op een binnenband en landen ondersteboven op een groot luchtkussen. Om de honderd meter rookt een grillplaat voor kebab en schaslik.", "Maar ski\u00ebn, ho maar. \u2018We verwelkomden vorig jaar twee miljoen bezoekers\u2019, zegt directeur Murat Cingi van \u00adErciyes skiresort. \u2018Waarvan slechts tweehonderdduizend ski\u00ebrs.\u2019 In zijn werkkamer met uitzicht op de piste en een foto van president Erdogan aan de muur, vertelt gemeenteambtenaar Cingi hoe hij zijn landgenoten op ski\u2019s probeert te krijgen. \u2018We hebben de 3K-formule: kebap, kizak, kayak! (kebab, slee, ski)\u2019 Ieder weekend krijgen honderdvijftig schoolkinderen skiles tegen een zeer lage prijs, er is een campagne gericht op huismoeders, die in Turkije beslissen over de vrije tijd van de familie, en een social-mediacampagne voor jongeren.", "Ambtenaar Murat Cingi voert een Oostenrijks masterplan uit. Beeld Katja Poelwijk", "Cingi wijst trots op een maquette van zijn resort, dat volgens Oostenrijkse inzichten is ontworpen. \u2018Waar komen de liften, wat voor soort pistes, hoeveel hotels, hoeveel parkeerplaatsen: alles staat in het masterplan.\u2019 Sinds kort probeert Erciyes ook buitenlanders te lokken. Met lage prijzen (12 euro voor een skipas) en directe vluchten vanaf Moskou, Kiev en Warschau. West-Europese steden zullen volgen. \u2018De Europese ski\u00ebr is verwend, we moeten echt klaar zijn voor deze doelgroep.\u2019", "Een Nederlands-Turkse hotelier uit Zwolle was er snel bij en exploiteert al twee boetiekhotels hoog op de berg. Een derde is in aanbouw. \u2018Dit is mijn droom\u2019, zegt Murat Bilal die ook twee zomerhotels aan de Middellandse Zee runt met zijn broers. \u2018We hebben 350 man personeel dat anders elke winter vier maanden thuiszit zonder salaris, een probleem dat in heel Turkije speelt.\u2019 Alleen Istanbul, stelt Bilal, trekt toeristen in de winter. \u2018Met \u00adErciyes kan dat ook lukken.\u2019", "Bilal verbouwde voormalige personeelsverblijven tot de boetiekhotels Amalia, Alexia, Ariane; met eenvoudige kamers en een buffetrestaurant, maar wel met een kleine spa waar \u00adBalinese masseuses werken en iedere avond een kampvuur na het avondeten. Dan kijk je uit over fonkelende lichtjes beneden, waar de stad Kayseri een hele vlakte vult.", "Oude Armeense wijk in Kayseri. Beeld Katja Poelwijk", "\u2018Nederlanders komen massaal in de zomer\u2019, zegt Bilal. \u2018Maar de winter in Turkije kennen ze niet.\u2019 De hoteleigenaar biedt een pakket aan van zes dagen ski\u00ebn \u2013 inclusief vluchten, transfers, uitstapjes naar Kayseri, skipas en eten \u2013 gevolgd door twee dagen Cappadoci\u00eb. Ski\u2019s en skischoenen gaan gratis mee met Turkish Airlines. Een ballonvaart is optioneel.", "In het rotsdorpje G\u00f6reme verkoopt elk winkeltje inmiddels koelkastmagneten in de vorm van ballonnen, de restaurants hebben namen als China Town en Korean Grill, langs de weg wachten quads en terreinwagens op huurders. \u2018Cappadoci\u00eb is z\u00f3 romantisch\u2019, zwijmelt een jong stel uit Peking. Ze verblijven in een cave suite, een in de rotsen uitgehouwen hotelkamer. \u2018Turkije is goedkoper dan Europa en doet niet moeilijk over een visum.\u2019", "G\u00f6reme heeft \u2013 kortom \u2013 last van overtoerisme. Je kunt verder rijden naar vergelijkbare dorpen zonder Aziatische toeristen, je kunt ook ruim voor zonsopgang de heuvels in rijden en vanaf een rots dromerig toekijken hoe kalktorens en golvende bergwanden langzaam roze kleuren.", "Praktische \u00adinformatie De Nederlandse reisaanbieder ID-Travel biedt voor de volgende winter 8 dagen Kayseri-Erciyes-Cappadoci\u00eb aan voor 795 euro, allinclusive vlucht,idtravel.nl Turkish Airlines vliegt vijf keer per dag naar Kayseri vanaf \u20ac 154. \u00adturkishairlines.com Boetiekhotel in oude Armeense huizen: Setenonu 1892 Hotel, \u20ac 30. setenonu1892.com Sympathiek restaurant van drie zussen in oud woonhuis: Alamet-i-Farika, Deliklita\u015f Cd. No. 1. Visrestaurant: Karadeniz Balik Restoran, Sivas cad. Belediye \u00adbloklar\u0131 8/C Abdullah G\u00fcl Presidenti\u00eble Museum in een voormalige fabriek op het universiteitsterrein, Sk. No. 35. Skiresort Erciyes is sneeuwzeker en biedt 100 km afdaling (skipas \u20ac 12 p/dag. kayserierciyes.com.tr Skihotel Amalia: erciyesamalia.com"], "authors": ["No\u00ebl Van Bemmel"], "keywords": ["van", "het", "turkse", "gegrilde", "met", "op", "sardines", "voor", "die", "stad", "sneeuw", "een", "je", "oude", "kayseri", "en", "vind", "klassieke"], "pubDate": "2019-03-18T09:00:42+01:00", "publicationId": "1a359314-37ee-33a8-8de7-301d3eb2ed28"}