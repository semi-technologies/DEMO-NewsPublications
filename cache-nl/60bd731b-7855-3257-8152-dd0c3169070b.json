{"id": "60bd731b-7855-3257-8152-dd0c3169070b", "title": "De hoorspelsetting van Een vlinder van sneeuw buit de literaire kracht volledig uit \u2605\u2605\u2605\u2605\u2606", "url": "https://volkskrant.nl/cultuur-media/de-hoorspelsetting-van-een-vlinder-van-sneeuw-buit-de-literaire-kracht-volledig-uit~b887a816/", "summary": "Een vlinder van sneeuw van de Veenfabriek.\nBeeld Isabelle Renate la Poutr\u00e9Een vlinder van sneeuw van de Veenfabriek is een opvallend ontheatrale gebeurtenis, zeker voor een theatervoorstelling.\nEen vlinder van sneeuw is een collage van verhalen.\nEen vlinder van sneeuw is een collage van verhalen.\nHier zorgt een lekkage in een flat voor een ontmoeting tussen een oude vrouw en een geheimzinnige zwerver, die later een goeroe wordt.", "paragraphs": ["Een vlinder van sneeuw van de Veenfabriek. Beeld Isabelle Renate la Poutr\u00e9", "Een vlinder van sneeuw van de Veenfabriek is een opvallend ontheatrale gebeurtenis, zeker voor een theatervoorstelling. Vijf acteurs en twee muzikanten zitten aan een ronde tafel, netjes van elkaar afgeschermd door spatschermen, en lezen een verhaal voor. Dat klinkt bijzonder saai en dat is het ook voor liefhebbers van acteervuurwerk en in-your-face-entertainment. Maar dat wordt allemaal goedgemaakt door de verbluffende literaire kwaliteiten van het verhaal.", "Een vlinder van sneeuw is een collage van verhalen. De vlinder verwijst naar het vlindereffect: een kleine verandering in een systeem kan zich ontwikkelen tot groot effect. Beeld Isabelle Renate la Poutr\u00e9", "Een vlinder van sneeuw is geschreven door Jannemieke Caspers (38). Vorig jaar won ze voor deze tekst het TheaterTekstTalent Stipendium van het Prins Bernhard Cultuurfonds. Ze was zo eigenwijs om geen theatertekst te schrijven. Geen dialogen dus, maar proza met een alwetende verteller. Regisseur Joeri Vos was zo slim om daar geen regulier theater uit te forceren. Met deze hoorspelsetting met live muziek en lezende acteurs buit hij de literaire kracht volledig uit.", "Een vlinder van sneeuw is een collage van verhalen. De vlinder verwijst naar het vlindereffect: een kleine verandering in een systeem kan zich ontwikkelen tot groot effect. Hier zorgt een lekkage in een flat voor een ontmoeting tussen een oude vrouw en een geheimzinnige zwerver, die later een goeroe wordt. Een ruzie tussen een slager en zijn veganistische dochter leidt in weer een ander verhaal tot een terroristische dreiging en een complete lockdown van het land. Ratten lopen door de straten, een vuilnisman is op de verkeerde plek, mensen gaan dood en dat lijkt allemaal met elkaar verband te houden in dit mooie, magisch realistische verhaal.", "De vervreemdende muziek van muzikanten John van Oostrum en Bastiaan Woltjer versterkt de aanhoudende sfeer van naderend onheil, zeker tegen het einde, als tijdens een bizarre apotheose literatuur toch nog theater wordt."], "authors": ["Vincent Kouters"], "keywords": ["van", "literaire", "hoorspelsetting", "het", "voor", "met", "volledig", "sneeuw", "een", "en", "uit", "dat", "vlinder", "door", "buit", "kracht"], "pubDate": "2020-11-29T17:48:09+01:00", "publicationId": "1a359314-37ee-33a8-8de7-301d3eb2ed28"}