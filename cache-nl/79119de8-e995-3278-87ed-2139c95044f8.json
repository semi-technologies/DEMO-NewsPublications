{"id": "79119de8-e995-3278-87ed-2139c95044f8", "title": "De taalfout van D66 trekt wel de aandacht", "url": "https://trouw.nl/achterpagina/de-taalfout-van-d66-trekt-wel-de-aandacht~b5ea03f7/", "summary": "In haar tv-column van 12 november bekritiseert Maaike Bos de titel van het nieuwe D66-verkiezingsprogramma.\nIk begrijp niet precies de bedoeling van die \u2018niet bijwoordelijke functie\u2019, maar er is zeker iets geks met die titel.\nHet is duidelijk een samentrekking van \u2018Laat iedereen vrij, maar laat niemand vallen\u2019.\nSamentrekking met ongelijke delenHet tweede \u2018laat\u2019 is echter een hulpwerkwoord, en wel van \u2018causaliteit\u2019, om precies te zijn: het voegt een oorzakelijkheid toe aan het werkwoord \u2018vallen\u2019.\nDe Taalunie noemt dat een \u2018overspannen samentrekking\u2019, maar de Algemene Nederlandse Spraakkunst spreekt onomwonden van \u2018ongrammaticaal\u2019, al wordt daar voorzichtig bij vermeld dat die ook wel \u2018schertsenderwijze wordt toegepast\u2019.", "paragraphs": ["In haar tv-column van 12 november bekritiseert Maaike Bos de titel van het nieuwe D66-verkiezingsprogramma. Daar zou \u2018een vette taalfout\u2019 in staan. Die titel luidt: \u2018Laat iedereen vrij, maar niemand vallen\u2019. Wat is dat dan voor een taalfout? Volgens de columniste \u2018mag je dat tweede laat niet weglaten omdat het daar een andere, niet bijwoordelijke functie heeft.\u2019", "Nu ben ik zelf niet zo heel erg van het op de vingers tikken, en al helemaal niet als het mede-columnisten betreft, maar bij taalkritiek wil ik toch graag altijd even het naadje van de kous weten.", "Ik begrijp niet precies de bedoeling van die \u2018niet bijwoordelijke functie\u2019, maar er is zeker iets geks met die titel. Het is duidelijk een samentrekking van \u2018Laat iedereen vrij, maar laat niemand vallen\u2019. Zonder die samentrekking een (taalkundig) onopvallende zin, maar het weglaten van het tweede \u2018laat\u2019 voelt vreemd, omdat het iets anders betekent dan het eerste \u2018laat\u2019, dat je als een deel van het werkwoord \u2018vrijlaten\u2019 zou kunnen zien, maar een analyse als zelfstandig werkwoord, met \u2018vrij\u2019 als bepaling van gesteldheid is ook goed te verdedigen (zoals bij \u2018Laat iedereen met rust\u2019).", "Samentrekking met ongelijke delen", "Het tweede \u2018laat\u2019 is echter een hulpwerkwoord, en wel van \u2018causaliteit\u2019, om precies te zijn: het voegt een oorzakelijkheid toe aan het werkwoord \u2018vallen\u2019. Als je iemand laat vallen, ben je er de oorzaak van dat de ander valt, en dat kun je actief opvatten (je doet iets om de ander te laten vallen) of passief (je doet niets om het te verhinderen).", "Daarmee hebben we een samentrekking met ongelijke delen. De Taalunie noemt dat een \u2018overspannen samentrekking\u2019, maar de Algemene Nederlandse Spraakkunst spreekt onomwonden van \u2018ongrammaticaal\u2019, al wordt daar voorzichtig bij vermeld dat die ook wel \u2018schertsenderwijze wordt toegepast\u2019. Of om de aandacht te trekken, denk ik daar dan bij.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["trekt", "van", "laat", "taalfout", "het", "maar", "een", "je", "dat", "niet", "d66", "aandacht", "vallen", "te", "wel"], "pubDate": "2020-11-16T13:00:00+01:00", "publicationId": "b66cd8e4-4294-3571-bcd7-e490527f1a48"}