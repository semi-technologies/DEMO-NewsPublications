{"id": "54feae62-868f-3d7c-b4db-c8fd2eadb4ca", "title": "Rusland mag definitief opnieuw niet meedoen aan Olympische Spelen", "url": "http://www.nu.nl/sport-overig/6097338/rusland-mag-definitief-opnieuw-niet-meedoen-aan-olympische-spelen.html", "summary": "Russische sporters blijven uitgesloten van deelname aan de komende twee edities van de Olympische Spelen.\nHet Russische antidopingbureau accepteerde dat niet en stapte naar het CAS.\nDe uitspraak van het sporttribunaal betekent dat Rusland volgend jaar niet welkom is op de Olympische Spelen in Tokio en dat het land ook ontbreekt op de Winterspelen van 2022 in Peking.\n'Sportintegriteit wordt nu gewaarborgd'Het CAS is het grotendeels eens met de bevindingen van het WADA, dat oordeelde dat de Russen flink gesjoemeld hebben met begin 2019 aangeleverde data van het voormalige dopinglaboratorium in Moskou.\n\"De door ons opgelegde schorsing is weliswaar niet zo lang als die van het WADA, maar mag niet worden gezien als bagatellisering van het gedrag van antidopingbureau RUSADA of de Russische autoriteiten.\"", "paragraphs": ["Russische sporters blijven uitgesloten van deelname aan de komende twee edities van de Olympische Spelen. Het internationale sporttribunaal CAS halveerde donderdag weliswaar een vierjarige schorsing, maar dat verandert niets aan de afwezigheid van Rusland op 's werelds grootste sportevenement.", "De Russen kregen de schorsing in december vorig jaar opgelegd vanwege overtreding van de dopingregels. Het Russische antidopingbureau accepteerde dat niet en stapte naar het CAS.", "De uitspraak van het sporttribunaal betekent dat Rusland volgend jaar niet welkom is op de Olympische Spelen in Tokio en dat het land ook ontbreekt op de Winterspelen van 2022 in Peking. Bovendien zijn grote toernooien als het WK voetbal verboden terrein.", "Tijdens de Winterspelen van 2018 ontbrak Rusland ook al op het grootste sportevenement ter wereld; ook toen was een groot dopingschandaal de reden. Destijds mochten alleen Russische atleten zonder dopingverleden meedoen, onder neutrale vlag. Die uitzondering geldt ook bij de Spelen van Tokio en Peking.", "'Sportintegriteit wordt nu gewaarborgd'", "Het CAS is het grotendeels eens met de bevindingen van het WADA, dat oordeelde dat de Russen flink gesjoemeld hebben met begin 2019 aangeleverde data van het voormalige dopinglaboratorium in Moskou.", "\"We hebben de schorsing opgelegd die volgens ons recht doet aan de aard en de ernst van het niet-naleven van de regels en ervoor zorgt dat de integriteit van de sport in de strijd tegen doping wordt gewaarborgd\", luidt de conclusie van een 186 pagina's tellend rapport.", "\"De door ons opgelegde schorsing is weliswaar niet zo lang als die van het WADA, maar mag niet worden gezien als bagatellisering van het gedrag van antidopingbureau RUSADA of de Russische autoriteiten.\""], "authors": ["Door"], "keywords": ["rusland", "mag", "van", "opnieuw", "niet", "definitief", "aan", "het", "schorsing", "ook", "en", "op", "olympische", "dat", "meedoen", "spelen", "russische"], "pubDate": null, "publicationId": "4d7a0f80-7953-388c-9af8-e7a437b5632e"}