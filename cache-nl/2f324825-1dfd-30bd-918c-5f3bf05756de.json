{"id": "2f324825-1dfd-30bd-918c-5f3bf05756de", "title": "Met lang genoeg doorrekenen zijn alleen de sukkeltjes in de winkelstraat niet-essentieel", "url": "https://volkskrant.nl/columns-opinie/met-lang-genoeg-doorrekenen-zijn-alleen-de-sukkeltjes-in-de-winkelstraat-niet-essentieel~b99d3384/", "summary": "Eerst mocht de Action open, toen moest de Action dicht.\nDie lui van EZ waren reuze behulpzaam geweest, want met een beetje handig rekenen zijn godsgruwelijk veel spullen \u2018essentieel\u2019, en met lang genoeg doorrekenen zijn alleen de sukkeltjes in de winkelstraat niet-essentieel.\nEn jawel hoor, de Action mocht open, met de zegen van het ministerie.\nEerst de beelden van een Schiphol waar je over de hoofden kon lopen van mensen die met een grauwe lockdown in zicht dringend \u2018een noodzakelijke reis\u2019 moesten maken.\nHema open: \u2018Wij zijn de grootste banketbakker van het land.\u2019 Action open.", "paragraphs": ["Eerst mocht de Action open, toen moest de Action dicht. Daar kon je de ultieme samenvatting van deze tijd in zien \u2013 iets verontwaardigds met consumentisme, de hegemonie van zooi verpakt in Chinees plastic dat Boyan Slat straks weer uit zee mag vissen, het grootkapitaal dat zich ook midden in een lockdown midden in een pandemie gedraagt alsof het Gods geschenk aan de wereld is \u2013 maar het bleek gewoon weer de schuld te zijn van de ambtenaren van Mona Keijzer. (Iemand heeft haar ooit staatssecretaris van Economische Zaken gemaakt, misschien in een vlaag van verstandsverbijstering, misschien in de blijde verwachting dat ze in de luwte weinig schade zou kunnen aanrichten, misschien uit wraak, en nu zitten we er maar mooi mee).", "Op het NOS Journaal stond Yvette Moll, director corporate communications bij Action, uit te leggen hoe het was gegaan. Ze hadden gebeld met het ministerie van Economische Zaken. Gevraagd hoe ze de regels voor \u2018essenti\u00eble winkels\u2019 moeten interpreteren. Die lui van EZ waren reuze behulpzaam geweest, want met een beetje handig rekenen zijn godsgruwelijk veel spullen \u2018essentieel\u2019, en met lang genoeg doorrekenen zijn alleen de sukkeltjes in de winkelstraat niet-essentieel.", "Het is belangrijk op te merken dat we het hier hebben over de club van Keijzer waaruit onlangs nog een \u2018berekening\u2019 opborrelde waaruit moest blijken dat het aantal besmettingen juist omlaag zou gaan als de horeca weer open zou mogen \u2013 in de Tweede Kamer had Geert Wilders dat bierviltjesbroddelwerk nog geprezen als een belangrijke wetenschappelijk verantwoorde studie. Een beetje kordate Actionbaas kan die lui dus makkelijk wijsmaken dat je \u2018juist spreiding van klanten\u2019 krijgt als er zoveel mogelijk winkels open mogen, en dat dit \u2018ju\u00edst goed\u2019 is. En jawel hoor, de Action mocht open, met de zegen van het ministerie. Ze hadden nog een berichtje gestuurd, zei Yvette Moll ontgoocheld tegen de NOS, \u2018Ze wensten ons veel succes.\u2019", "Een paar uur later kon je Grapperhaus en De Jonge met stoom uit de oren zien rondstampen. Eerst de beelden van een Schiphol waar je over de hoofden kon lopen van mensen die met een grauwe lockdown in zicht dringend \u2018een noodzakelijke reis\u2019 moesten maken. Nu dit. Hema open: \u2018Wij zijn de grootste banketbakker van het land.\u2019 Action open. Wibra dat aanstalten maakte.", "Dinsdagavond waren in de Tweede Kamer nog wrede woorden gesproken over \u2018zielloze ketens\u2019 die dankzij grote, effici\u00ebnte webwinkels alle schaarse omzet in coronatijd naar zich toe harkten. De premier had behulpzaam aangevuld dat daar \u2018veel rommel\u2019 wordt verkocht; hij had er gratis reclame aan vastgeknoopt voor een vulpennenwinkel in de Haagse Passage en gepleit voor het bestellen van boeken bij boekhandel Paagman.", "Een enkeling wilde nog doen geloven dat de Action de enige winkel van heel Nederland waar de verworpenen der aarde terecht kunnen, een soort sociale onderneming voor \u2018mensen met een kleine beurs\u2019. Al waren ook de eigen klanten niet overtuigd van het essenti\u00eble karakter van de winkel; op het NOS Journaal giechelde een mevrouw tussen de schappen dat het natuurlijk \u2018geen nut\u2019 had om de Action open te houden. \u2018Wat doet u hier dan?\u2019 vroeg de verslaggever. \u2018E\u00e9n klein dingetje halen.\u2019", "Het kabinet maakte snel een einde aan de poppenkast. Ingrijpen: ze kunnen het dus wel."], "authors": ["Sheila Sitalsing"], "keywords": ["van", "dat", "nog", "een", "genoeg", "het", "open", "en", "alleen", "nietessentieel", "ze", "zijn", "lang", "winkelstraat", "doorrekenen", "met", "action", "sukkeltjes"], "pubDate": "2020-12-16T21:58:38Z", "publicationId": "1a359314-37ee-33a8-8de7-301d3eb2ed28"}