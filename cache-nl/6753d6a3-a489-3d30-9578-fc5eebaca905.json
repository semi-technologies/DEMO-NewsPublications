{"id": "6753d6a3-a489-3d30-9578-fc5eebaca905", "title": "Onbekende verhalen van J.M.A. Biesheuvel gevonden", "url": "https://volkskrant.nl/cultuur-media/onbekende-verhalen-van-j-m-a-biesheuvel-gevonden~b4ce374f/", "summary": "Beeld Claudie de CleenAart Hoekman, goede vriend en uitgever van Biesheuvel, vond de manuscripten in een archiefkast, op de bovenste plank van de werkkamer en in twee bureauladen.\nIk denk dat hij dat zelf ook niet meer wist.\u2019De verhalen zijn afkomstig uit alle perioden van Biesheuvels schrijvende leven, verschillend van lengte en opzet, maar vertonen alle de vrolijk-droeve, fantasierijke grilligheid van Biesheuvel.\nIk wilde alleen het mooie zien en ben erg blij!\u2019Hoekman maakt deel uit van het groepje vrienden dat Maarten Biesheuvel de laatste jaren van zijn leven liefdevol heeft verzorgd.\nIn de ambulance erheen vroeg hij: \u2018Mag de sirene aan?\u2019Nadat Biesheuvel daar werd ontslagen, veerde hij op door het succes van de bundel Verhalen uit het gekkenhuis.\nDe ene keer keurde hij het verhaal goed, een andere keer krachtig af.\u2019Na zijn val ging het Biesheuvel steeds slechter.", "paragraphs": ["Beeld Claudie de Cleen", "Aart Hoekman, goede vriend en uitgever van Biesheuvel, vond de manuscripten in een archiefkast, op de bovenste plank van de werkkamer en in twee bureauladen. \u2018Het was bekend dat Maarten tijdens het schrijven regelmatig verhalen weggooide, vaak om niet altijd even duidelijke redenen. Het was niet bekend dat hij zoveel verhalen had bewaard. Ik denk dat hij dat zelf ook niet meer wist.\u2019", "De verhalen zijn afkomstig uit alle perioden van Biesheuvels schrijvende leven, verschillend van lengte en opzet, maar vertonen alle de vrolijk-droeve, fantasierijke grilligheid van Biesheuvel. Onder de verhalen zit een variant op het bekende \u2018Reis door mijn kamer\u2019, getiteld \u2018Reis over mijn tafel\u2019: \u2018Liegen kan ik niet, daar staat een tafel en als u erop staat zal ik, zodra u verdwenen bent, beginnen met schrijven.\u2019", "Toen Hoekman het bureau van Biesheuvel naar voren schoof, vond hij tussen het stof, uitgedroogde ballpoints en dwarrelende kattenharen een grote bruine envelop geadresseerd aan \u2018doctor Karel van het Reve\u2019. Ongefrankeerd, met het opschrift \u2018Niet vouwen: FLUWEEL\u2019.", "Met trillende vingers maakte Hoekman de brief open: \u2018Leiden, 13-XI-1987. Karolisseme! Hoe gaat het met jou? Ik hoop dat het jou goed gaat en Jozien dat ze het ook goed maakt. Ik heb vandaag heel lang aan het open raam gezeten, hoog op Eva\u2019s kamertje. Crisp, zon, regen, half ontbladerde bomen, mussen, geen geluid van auto\u2019s, tortels, mussen, kauwtjes, merels, lijsters. Ik wilde alleen het mooie zien en ben erg blij!\u2019", "Hoekman maakt deel uit van het groepje vrienden dat Maarten Biesheuvel de laatste jaren van zijn leven liefdevol heeft verzorgd. In 2018 werd de schrijver gedwongen opgenomen in de psychiatrische inrichting Rivierduinen. In de ambulance erheen vroeg hij: \u2018Mag de sirene aan?\u2019", "Nadat Biesheuvel daar werd ontslagen, veerde hij op door het succes van de bundel Verhalen uit het gekkenhuis. Maar toen ging Eva dood, op 20 november 2018. \u2018We hadden,\u2019 zegt Hoekman, \u2018niet gedacht dat Maarten het zonder zijn \u201cengel\u201d zou kunnen uithouden. Maar het ging relatief goed met hem.\u2019 Dat veranderde toen Biesheuvel in de nacht van 25 juni 2020 een nare val maakte. \u2018Er is toen een ziekenhuisbed beneden in de kamer gezet, en uit dat bed is hij nooit meer opgestaan.\u2019", "Hoekman smeedde plannen voor de uitgave van verhalen die ooit in tijdschriften, kranten op bibliofiele uitgaven waren verschenen, maar nooit werden gebundeld. \u2018Die verhalen las ik hem voor. Of Maarten las ze zelf. De ene keer keurde hij het verhaal goed, een andere keer krachtig af.\u2019", "Na zijn val ging het Biesheuvel steeds slechter. \u2018Ik wil naar Eva toe.\u2019 Tegen Hoekman zei hij: \u2018Je zal het zonder je bestsellerauteur moeten doen.\u2019 En op zijn laatste dag: \u2018Heb jij wel eens aan het bed van een stervende gezeten, Aart?\u2019 \u2018Nee,\u2019 zei Hoekman. \u2018Ik ook niet,\u2019 zei Biesheuvel."], "authors": ["Onno Blom"], "keywords": ["ik", "van", "gevonden", "en", "verhalen", "een", "onbekende", "op", "het", "biesheuvel", "hij", "dat", "jma"], "pubDate": "2021-01-01T04:00:00Z", "publicationId": "1a359314-37ee-33a8-8de7-301d3eb2ed28"}