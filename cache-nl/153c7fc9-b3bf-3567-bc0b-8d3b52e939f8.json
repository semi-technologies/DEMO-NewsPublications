{"id": "153c7fc9-b3bf-3567-bc0b-8d3b52e939f8", "title": "Een oerbevalling lijkt mooi op Instagram, maar gynaecologen hebben hun bedenkingen", "url": "https://volkskrant.nl/cultuur-media/een-oerbevalling-lijkt-mooi-op-instagram-maar-gynaecologen-hebben-hun-bedenkingen~b9480862/", "summary": "Haar derde bevalling was een thuisbevalling, \u2018waar ik zo op hoopte\u2019, schreef ze op Instagram.\nZij spiegelen hun volgers nog altijd een ideaalbeeld voor, maar nu op het gebied van moederschap.\nMaar het grootste cadeau dat een vrouw zichzelf kan geven, is dus een natuurlijke bevalling.\nVrouwen krijgen het gevoel dat ze gefaald hebben wanneer ze alsnog in het ziekenhuis eindigen met een ruggeprik.\nDaarom experimenteert ze met het aanbieden van een kraamhulp, die van begin tot eind bij de bevalling is.", "paragraphs": ["\u2018Momfluencers\u2019 maken zich sterk voor de oerbevalling. Ook gynaecologen zien in hoe belangrijk autonomie voor vrouwen is. Maar ze waarschuwen voor wantrouwen in medisch ingrijpen.", "In een wolk van biologisch katoen was daar de aankondiging. \u2018Ons grote wondertje is op aarde geland\u2019, liet Rens Kroes eind oktober weten aan haar 366 duizend volgers op Instagram. Kroes, gezondheids- en bewustlevengoeroe, vertelde niet alleen dat haar dochter was geboren, maar ook hoe: \u2018thuis in een mooie, verwarmende omgeving, inclusief Himalayalampjes, etherische oli\u00ebn, mantra\u2019s, bad en houtkachel\u2019.", "Het zoutlampje, een blok Himalayazout met daarin een lamp, dook eerder al op bij Romy Boomsma (vrouw van Arie, 142 duizend volgers). Vanwege het fijne licht nam zij het mee naar het ziekenhuis bij een eerdere bevalling. Haar derde bevalling was een thuisbevalling, \u2018waar ik zo op hoopte\u2019, schreef ze op Instagram. \u2018Arie hielp me mijn ademhaling kalm te houden en om 19.35 pakte ik zelf onze dochter aan toen zij geboren werd.\u2019 Pijn had ze niet gehad, in tegenstelling tot haar eerste bevalling in het ziekenhuis. \u2018En dat was er eentje met pijnbestrijding.\u2019", "Ook de Haarlemse doula (geboortecoach) Kassandra Schreuder toonde op Instagram haar \u2018magische\u2019 badbevalling. \u2018Geen verloskundige aanwezig. Alleen ik, mijn baby en oerinstincten.\u2019", "Commercie", "Op Instagram zet de oerbevalling de toon. Zonder pijnbestrijding, bij voorkeur thuis en in elk geval in het weldadige licht van het zoutlampje. De momfluencers, influencers met moederschap als verdienmodel, willen de zwangere vrouw mondig maken. Zij moet zich sterk, veilig en geliefd voelen en dan is al die medische bemoeienis minder nodig.", "Zoals vaak op Instagram gaat deze overtuiging hand in hand met de nodige commercie. De app, die tien jaar bestaat, werd samen met haar gebruikers volwassen. Veel populaire influencers \u2013 meiden die zich voorheen bezighielden met mode, make-up en reisjes naar Bali \u2013 zijn inmiddels moeder. Momfluencen is hun nieuwe verdienmodel. Zij spiegelen hun volgers nog altijd een ideaalbeeld voor, maar nu op het gebied van moederschap. In dat plaatje is weinig ruimte voor ruggeprik en keizersnede, maar wel voor helende kristallen, geboortesieraden en draagzakken van Artipoppe (\u00e0 350 tot 890 euro, een bepaald exemplaar kost zelfs 3.900 euro).", "Na de bevalling zijn er placentacapsules, pillen gemaakt van je eigen moederkoek, vaginale stoombaden en \u2018traditionele buikbindingen\u2019, waarbij de buik wordt omwikkeld met 16 meter aan stof, een ritueel voor \u2018tastbare bescherming, healing en warmte\u2019. Maar het grootste cadeau dat een vrouw zichzelf kan geven, is dus een natuurlijke bevalling. \u2018Een bekrachtigend life-event\u2019, schrijft Anna Myrte Korteweg in Vrije geboorte (2011), een populair boek onder momfluencers, \u2018waar je als vrouw de rest van je leven de vruchten van kunt plukken\u2019.", "Gevaarlijk", "Liesbeth Scheepers, gynaecoloog in het Maastricht UMC, is niet blij met \u2018de natuurbeweging\u2019, zoals zij het noemt. Bij het zien van een badbevalling op sociale media moet ze altijd een beetje zuchten. \u2018Het is na\u00efef om te denken dat een standaardbevalling zo gaat, en daarmee gevaarlijk.\u2019", "80 procent van de vrouwen die zwanger zijn van de eerste, bevalt uiteindelijk onder begeleiding van een gynaecoloog. Bijvoorbeeld vanwege een te hoge bloeddruk, zwangerschapsdiabetes, een stuitligging of iets ernstigers. Ruim eenderde van de vrouwen kiest tijdens haar eerste bevalling voor een ruggeprik. Scheepers zou willen dat die cijfers algemeen bekend zijn, \u2018qua verwachtingsmanagement\u2019. \u2018De norm is dat alles geslaagd moet zijn: goede baan, leuke vrienden en dan ook nog puffend een kind ter wereld brengen in onze eigen badkamer. Vrouwen krijgen het gevoel dat ze gefaald hebben wanneer ze alsnog in het ziekenhuis eindigen met een ruggeprik. Dat vind ik erg.\u2019", "Toch is er wel degelijk iets aan het veranderen in de geboortezorg. Ank de Jonge, hoogleraar verloskundige wetenschap aan het Amsterdam UMC, spreekt zelfs van momentum. \u2018Er is meer aandacht voor het perspectief van de vrouw dan pakweg vijftien jaar geleden\u2019, zegt zij. Zo werd onlangs grootschalig onderzoek gedaan naar traumatische bevallingen, een term die vijftien jaar geleden \u00fcberhaupt niet werd gebruikt. Vrouwen autonomie en vertrouwen geven, naar hen luisteren: het is veel belangrijker dan de afgelopen decennia werd onderkend. Amsterdam UMC, Radboud UMC en enkele andere centra verzamelen via baringervaring.nl nieuwe verhalen: voelden vrouwen zich met respect behandeld tijdens hun bevalling? Het wordt de zorg steeds duidelijker dat hier een wereld te winnen valt. Iets wat momfluencers al langer met succes aankaarten via sociale media: verdiep je eens wat meer in de barende vrouw.", "De Jonge vindt het begrijpelijk dat momfluencers zo\u2019n groot publiek aanspreken. \u2018Je ziet dat vrouwen mondiger worden, ze willen zelf wat te zeggen hebben over hun bevalling.\u2019 Er was inderdaad weinig oog voor de moeder, zegt Inge van Nistelrooij, hoogleraar aan de Radboud Universiteit en als zorgethicus verbonden aan de Universiteit voor Humanistiek. \u2018In het voorwoord van het grote handboek Integrale geboortezorg wordt gezegd: \u2018We moeten ook de moeder meenemen.\u2019 Vervolgens komt ze bijna nergens meer ter sprake.\u2019", "Wetenschap en holisme", "\u2018Ik miste een boek waarin de vrouw centraal staat\u2019, zegt Nina Pierson (35) aan haar keukentafel in Amsterdam over Mama\u2019en, een pil van 440 pagina\u2019s waar ze ruim vijf jaar aan werkte. \u2018Het gaat allemaal over de baby, terwijl die alleen maar liefdevolle aandacht en melk nodig heeft. Het is belangrijk dat de moeder zich ook goed voelt.\u2019 Pierson, moeder van twee kinderen en zwanger van het derde, is een belangrijke stem in momfluencerland. Ze werd bekend als oprichter van saladebarketen SLA en onlinemagazine Bedrock (\u2018Your daily guide to personal growth\u2019), maar richt zich nu vooral op alles rondom zwangerschap.", "Ze wil dat vrouwen meer kennis opdoen, zodat ze meer vertrouwen krijgen in hun lijf en de bevalling. Voor Mama\u2019en spitte ze talloze wetenschappelijke publicaties door. Ook sprak ze met deskundigen, van hoogleraar tot \u2018placenta-expert\u2019. Holisme, de stroming die ervan uitgaat dat alles in de wereld met elkaar verbonden is, en wetenschap gaan hand in hand in het boek. Zo schrijft Pierson waarom ze placentapillen slikte (dat zou helpen bij de hormoonhuishouding), maar deelt ze ook de laatste wetenschappelijke inzichten. Het boek telt vijf pagina\u2019s aan wetenschappelijke bronvermelding, benadrukt Pierson, ze zegt niet zomaar wat. Haar kernboodschap: de geboortezorg is toe aan modernisering, waarin de kracht van de vrouw centraal staat.", "Dit bericht bekijken op Instagram Een foto die is geplaatst door Nina Pierson (@ninapierson) op 3 Dec 2020 om 7:44 PST", "Pierson vindt dat bevallen te veel wordt gezien als iets engs, iets medisch. \u2018De mensheid bestaat omdat vrouwen kunnen baren, het lichaam weet wat het moet doen.\u2019 Er worden vaak onnodige interventies verricht, zoals vliezen doorprikken of wee\u00ebnopwekkers toedienen, zegt ze, verwijzend naar onderzoek door de Wereldgezondheidsorganisatie en medisch vakblad The Lancet. \u2018We hebben de behoefte om de hele tijd in te grijpen, maar interventies waren ooit bedoeld om baby\u2019s en moeders te redden. Nu gaat het meer om de snelheid van de bevalling.\u2019 Via Instagram ontvangt ze regelmatig berichten van lezers. \u2018Soms ben ik tot tranen toe geroerd door hoe vrouwen ge\u00ebmpowerd raken.\u2019 Ze vertellen aan Pierson hoe ze, dankzij haar boek, wisten over welke zaken ze controle hadden en over welke niet. Het gaf ze een gevoel van autonomie. Pierson wil dat vrouwen meer kennis vergaren en vanuit daar hun eigen, bewuste keuzen maken.", "Doodgeboorten", "Heeft deze momfluencer een punt als zij stelt dat bevallingen te gemedicaliseerd zijn? \u2018Ten opzichte van honderd jaar geleden is dat zeker zo, maar het aantal doodgeboorten is ook sterk gedaald, mede door medicalisering en ingrijpen\u2019, zegt gynaecoloog Scheepers. Tegenwoordig sterft in Nederland ongeveer acht op de duizend baby\u2019s, gerekend vanaf 24 weken zwangerschap. \u2018Kijk je naar gebieden waar men het zonder zorgstelsel doet en het puur aan de \u2018oerkracht\u2019 overlaat, zoals in Afrika, dan gaat 10 procent van alle kinderen dood\u2019, zegt Scheepers. Onnodig medicaliseren moet je voorkomen, vindt ze, maar dat is lastig in een maatschappij waarin wordt verwacht dat de uitkomst goed is. \u2018Twintig jaar geleden gingen baby\u2019s vaker gewoon dood. Nu verwacht men geen complicaties meer en moet de bevalbeleving ook nog eens Instagramwaardig worden. Dat valt vaak tegen, want bevallen is voor de meeste mensen geen spirituele oerbeleving, maar gewoon overleven. Het helpt niet als influencers dan zeggen: als je maar op je lijf vertrouwt, komt het wel goed.\u2019", "Gynaecoloog Martine Hollander van het Radboud UMC promoveerde vorig jaar op de vraag waarom sommige vrouwen \u2018buiten de richtlijn\u2019 bevallen. Waarom bevallen ze bijvoorbeeld thuis, terwijl hun arts dat heeft afgeraden? Het gaat meestal om hoogopgeleide vrouwen, die er goed over hebben nagedacht. Vaak zijn ze het vertrouwen in de zorg kwijt. Dat kan vanwege een eerdere traumatische bevalling zijn, maar ook door een knie-operatie. Goed luisteren werkt beter dan in de overtuigmodus schieten, zegt Hollander. \u2018Wanneer ze merken dat ik luister, ontstaat er altijd ruimte voor mijn advies.\u2019 Bevallen buiten de richtlijn hoeft volgens haar niet per definitie gevaarlijk te zijn. Bovendien wordt de soep nooit zo heet gegeten als zij wordt opgediend. \u2018Sommige vrouwen willen onder geen beding een knip. Maar als een knip het verschil betekent tussen een dode en een levende baby, kiest geen enkele vrouw voor het eerste.\u2019", "Traumatische bevallingen", "Hollander deed samen met gynaecoloog Claire Stramrood (OLVG) onderzoek naar traumatische bevallingen. Eerder onderzoek van Stramrood liet al zien dat 10 tot 20 procent van de vrouwen de bevalling traumatisch vindt, 1 tot 3 procent houdt er zelfs een posttraumatische stressstoornis aan over. Van de ongeveer 170 duizend vrouwen die jaarlijks in Nederland bevallen, krijgen dus 2- tot 5 duizend PTSS en hebben zo\u2019n 20- tot 30 duizend een \u2018horrorervaring\u2019.", "De 2.200 vrouwen met een traumatische bevallingservaring in het onderzoek van Hollander en Stramrood noemden amper medische redenen voor hun trauma. Het ging vooral over de manier van communiceren.", "Een gynaecoloog die zonder uitleg twee vingers naar binnen steekt voor inwendig onderzoek? Het gebeurt. Stramrood: \u2018Je kunt ook zeggen: \u2018Hoe gaat het? De afgelopen twee uur zijn pittig geweest, zullen we even kijken waar we staan?\u2019 Dat kost mij tien seconden extra tijd, maar een vrouw voelt zich gezien.\u2019 Klinkt vanzelfsprekend, maar dat is het niet altijd. \u2018Mijn vak zit heus niet vol met contactgestoorde horken, maar niet iedereen vindt het makkelijk dat pati\u00ebnten meer betrokken willen worden bij hun behandeling.\u2019", "De drie gynaecologen in dit verhaal benadrukken het belang van autonomie, net als de momfluencers dus. Maar ze vinden het zorgelijk wanneer dit omslaat naar wantrouwen in de geboortezorg. \u2018Dan sta ik al met 2-0 achter als ik binnenkom\u2019, zegt Stramrood. \u2018Alsof ik andere belangen heb. Nee, ik wil ook een gezonde moeder en een gezond kind, liefst met een positieve ervaring.\u2019 Ze plaatst ook een kanttekening bij de opmerking van Nina Pierson dat ziekenhuisbevallingen meer om \u2018snelheid\u2019 draaien. \u2018Alsof we iemand zo snel mogelijk van de verloskamer willen hebben, nee.\u2019 Wat w\u00e9l een belangrijke factor is: reductie of eliminatie van risico\u2019s (op sterfte en ernstige schade). \u2018Als de kans maar een op honderd is dat de baby overlijdt als we iets niet doen, dan zijn we geneigd w\u00e9l een interventie te doen. Ook al is het voor die 99 baby\u2019s eigenlijk niet nodig.\u2019", "Strijd met de doula", "Uit onderzoek blijkt dat vrouwen baat hebben bij iemand die er continu voor ze is tijdens de bevalling. Dat kan bijvoorbeeld een doula zijn: een niet-medisch geschoolde geboortecoach die de vrouw ondersteunt tijdens de zwangerschap en bevalling. Kosten: tussen de 750 en 1.500 euro. Doula\u2019s zijn een hit op Instagram, waar ze de \u2018vrouwelijke kracht\u2019 centraal stellen en (bijna-)moeders bewieroken. \u2018Wereldvrede start bij jou. Als samenleving dienen we moeders / zwangere vrouwen als middelpunt te maken. Jullie bedding geven. Dragen. Horen. Zien\u2019, schrijft doula Wendy van der Zijden (@holisticdoula) bijvoorbeeld.", "Doula\u2019s frustreren de geboortezorg, meldden NRC Handelsblad en Nieuwsuur op basis van gesprekken met tientallen verloskundigen en gynaecologen. Een van de ge\u00efnterviewde gynaecologen vertelde niet te mogen praten met haar barende cli\u00ebnt, de doula stond ertussen. Ook verloskundigen vertelden dat doula\u2019s zich vaak, ten onrechte, bemoeien met de medische kant van het verhaal. In de ziekenhuizen zou een hevige strijd woeden tussen de medici en kruidenvrouwtjes, was de indruk.", "Gynaecoloog Hollander herkent dat niet echt. Ja, ze heeft ooit te maken gehad met een doula die \u2018als een cementmuurtje\u2019 om de bevallende vrouw heen stond. Lastig communiceren. \u2018Terwijl het daar juist om draait\u2019, zegt ze. Toch ziet ze de meerwaarde van de doula. \u2018De aanwezigheid van een doula geeft aantoonbaar betere uitkomsten. Wat mij betreft mag de doula in de basisverzekering.\u2019", "Ook gynaecoloog Liesbeth Scheepers is niet per se tegen: \u2018Het feit dat doula\u2019s er zijn, geeft aan dat er een behoefte ligt waar wij iets mee moeten\u2019, zegt ze. Daarom experimenteert ze met het aanbieden van een kraamhulp, die van begin tot eind bij de bevalling is. \u2018Een kraamverzorgende is wel medisch opgeleid.\u2019", "Hoogleraar verloskundige wetenschap De Jonge zoekt ook naar strategie\u00ebn om het vertrouwen van bevallende vrouwen te waarborgen. Nu hebben hebben ze vaak een vast team van verloskundigen, maar in het ziekenhuis worden ze overgedragen aan een nieuw team van zorgverleners. \u2018Het vertrouwen moet weer helemaal worden opgebouwd\u2019, zegt ze. En dat lukt niet altijd. Daarom strijdt De Jonge voor \u2018continu\u00efteit van de zorgverlener\u2019; zorgen dat een zwangere vrouw van begin tot eind dezelfde gezichten ziet. Dat leidt volgens wetenschappelijk onderzoek tot minder vroeggeboorten en minder interventies, en vrouwen vinden het fijner.", "Eenzijdige beeldvorming", "In de geboortezorg wordt inmiddels ook het belang van vertrouwen, communicatie en autonomie erkend \u2013 precies de zaken waarop momfluencers hameren. Toch is het jammer dat die laatsten impliciet zeggen dat vrouw en zorgverlener tegenover elkaar staan, vindt Marlies Koers, verloskundige in Deventer en auteur van het boek Dagboek van een verloskundige. Ook de beeldvorming vindt ze te eenzijdig. \u2018\u00d3f ze schetsen een romantisch beeld, \u00f3f ze vertellen hoe traumatisch hun bevalling was.\u2019", "Mascha Feoktistova, beter bekend als Beautygloss (642 duizend volgers op Instagram, 646 duizend op YouTube), valt in die laatste categorie. Haar ziekenhuisbevalling duurde 25 uur en haar kindje moest worden beademd. Mascha raadde thuisbevallingen vervolgens af, die zouden veel te gevaarlijk zijn. Vervolgens kreeg Koers talloze telefoontjes van cli\u00ebnten die angstig waren geworden door dat bericht. \u2018Veel verloskundigen, onder wie ikzelf, hebben Mascha toen een berichtje gestuurd met de vraag of ze haar verhaal alsjeblieft wilde nuanceren. Dat heeft ze gelukkig gedaan\u2019, zegt Koers. \u2018Thuisbevallen \u00eds helemaal niet onveilig, bovendien komt zo\u2019n gecompliceerde bevalling als de hare bijna nooit voor.\u2019 Via haar eigen Instagramaccount voorziet Koers ervaringen van momfluencers van de juiste context, want die ontbreekt bijna altijd.", "Dit bericht bekijken op Instagram Een foto die is geplaatst door Mascha Feoktistova (@beautygloss) op 4 Dec 2020 om 6:45 PST", "De beeldvorming rondom bevallingen is sowieso niet optimaal, vindt Nina Pierson, auteur van Mama\u2019en. \u2018In films en series gaat het altijd gepaard met angst, tl-lichten en benen in beugels\u2019, zegt ze. Toen moest het novembernummer van Linda nog uitkomen, met op de cover een gestreste, puffende Linda de Mol in een ziekenhuisbed. Pierson reageerde op Instagram: \u2018Is dit het beeld dat we vrouwen willen meegeven over bevallen? Wat mij betreft niet.\u2019 Hoogleraar Van Nistelrooij plaatst ook haar kanttekeningen bij de beeldvorming. \u2018In Netflixseries en films wordt de vrouw vaak gillend afgebeeld, passief op haar rug. De arts komt binnen en roept \u2018push\u2019. Moeders worden vaak neergezet als emotioneel, hormonaal en onwetend. Dat past echt niet bij deze tijd.\u2019 Via Instagram deelt Pierson nu foto\u2019s van serene bevallingen (vaak thuis in bad), om iets tegenover dat hardnekkige beeld te zetten.", "\u2018De realiteit is dat het overgrote deel van de vrouwen uiteindelijk medisch bevalt, met zorgverleners in witte jassen om zich heen\u2019, zegt Claire Stramrood. \u2018En na een ruggeprik loop je niet meer rond.\u2019 Ze benadrukt dat veel vrouwen juist in het ziekenhuis willen bevallen. \u2018Laten we dat ook niet vergeten.\u2019"], "authors": ["Anouk Kemper"], "keywords": ["gynaecologen", "van", "vrouwen", "mooi", "op", "maar", "het", "met", "instagram", "hun", "een", "ze", "en", "dat", "niet", "oerbevalling", "hebben", "lijkt"], "pubDate": "2020-12-04T16:49:07+01:00", "publicationId": "1a359314-37ee-33a8-8de7-301d3eb2ed28"}