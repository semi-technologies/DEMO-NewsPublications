{"id": "5036a5bd-57db-3c1b-b890-17288e64e2a0", "title": "\u2018Mama is bang voor spinnen. Ik niet!\u2019", "url": "https://volkskrant.nl/mensen/mama-is-bang-voor-spinnen-ik-niet~b03fc798/", "summary": "Elke week een portret van een kind in haar of zijn slaapkamer.\nHet liefst zou ik dan de hele dag ballen willen zoeken in het bos, die mijn baasje gooit.\nIk mocht ze van mama niet op mijn kamer zetten, dat vond ze te eng.\nEn ik ben ook niet bang voor slakken.\n\u2018Ik wil heel graag op een boerderij wonen, want ik houd erg van dieren.", "paragraphs": ["Elke week een portret van een kind in haar of zijn slaapkamer. Vandaag: Pelle van Ierland (6).", "Met wie woon je?", "\u2018Met mijn zusje Lisa (5), mama Nanine (41) en papa Bob (44), hier in Wassenaar.\u2019", "Als je een dier zou zijn, welk dier zou dat dan zijn?", "\u2018Dan zou ik Luna willen zijn, de zwarte labrador van mijn opa en oma. Het liefst zou ik dan de hele dag ballen willen zoeken in het bos, die mijn baasje gooit. Soms speel ik ook hondje met mijn zusje Lisa; een van ons is dan de hond en de ander het baasje. Als mama boven is pakken we stiekem rozijntjes en doen we die in een bakje, dat zijn dan de hondenbrokjes.\u2019", "Waar word jij blij van?", "\u2018Spelen in de tuin. Laatst gingen Lisa en ik daar wormen zoeken. We hadden een pot vol. Uiteindelijk hebben we ze weer vrijgelaten. Ik mocht ze van mama niet op mijn kamer zetten, dat vond ze te eng. Heel gek, want ze doen niks. Mama is ook bang voor spinnen. Ik niet! En ik ben ook niet bang voor slakken. Papa eet ze soms, dat doen ze ook in Frankrijk. Ik zou het weleens willen proberen.\u2019", "Wat is je lievelingseten?", "\u2018Kippenpoten van opa! Die maakt hij heel vaak. Ook deze zomer toen we op vakantie waren in Spanje. In Spanje heb je veel grote zwembaden in tuinen. Heel leuk.\u2019", "Zit je op zwemles?", "\u2018Ja en ik mag ook al van de duikplank. Ik duik dan heel diep. Soms gaan Lisa en ik met papa een dagje naar het zwembad. Dan gaan we samen van de glijbaan.\u2019", "Wat vind je nog meer leuk om te doen?", "\u2018Een boek lezen. Dat doe ik vaak voor het slapen gaan met mama. Mijn lievelingsboek gaat over de IJstijd en daar komen veel mammoeten en holbewoners in voor. In het boek ging zo\u2019n holbewoner een zwaard maken van goud dat hij had gevonden. Ik heb zelf een plastic zwaard, maar dat ligt boven op de kast. Papa is bang dat ik de muur ermee beschadig.\u2019", "Wat wil je later worden?", "\u2018Politieagent, want dan kan ik boeven vangen samen met een politiehond. De hond speurt de boeven op en ik neem ze mee in mijn politieauto. De boeven moeten dan de gevangenis in, omdat ze geld of goud hebben gestolen.\u2019", "Wat vind je het leukste aan jezelf?", "\u2018Dat ik leuke grapjes en raadsels vertel. Wil je er een horen? Zeg eens heel snel \u2018auto\u2019 achter elkaar.\u2019", "\u2018Auto auto auto auto auto...\u2019", "\u2018Ik kan het sneller: file.\u2019", "Hoe ziet je leven er over tien jaar uit?", "\u2018Ik wil heel graag op een boerderij wonen, want ik houd erg van dieren. Op de boerderij ga ik de koeien melken en de dieren verzorgen. De leukste dieren vind ik schapen, die hebben een lekker dikke vacht. Die vacht ga ik dan afscheren om een groot kleed van te maken.\u2019"], "authors": ["Emilie Van Kinschot"], "keywords": ["bang", "van", "dan", "het", "op", "spinnen", "ik", "mama", "niet", "een", "en", "je", "ze", "dat", "voor"], "pubDate": "2020-11-30T15:00:01+01:00", "publicationId": "1a359314-37ee-33a8-8de7-301d3eb2ed28"}