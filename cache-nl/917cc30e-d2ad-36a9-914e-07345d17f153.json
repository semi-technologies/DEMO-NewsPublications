{"id": "917cc30e-d2ad-36a9-914e-07345d17f153", "title": "De Amazon Echo is een praatbol met taalgebrek", "url": "https://volkskrant.nl/de-gids/de-amazon-echo-is-een-praatbol-met-taalgebrek~b2cde51d/", "summary": "Beeld AmazonMaar liefst vijf jaar hebben we in Nederland moeten wachten op het moment dat Amazon zijn slimme Echo-speaker hier op de markt bracht.\nUitgerust met Amazons eigen stemassistent Alexa markeerde de Echo daarmee de start van een trend.\nApparaten als de Echo of Google\u2019s Nest Audio zijn in essentie drie dingen: een speaker, een pratende informatiezuil en een commandocentrum waarmee andere apparaten kunnen worden bediend.\nHet koppelen van deurbellen, lampen, thermostaten, tv\u2019s, camera\u2019s of wat voor ander slim ding dan ook is een fluitje van een cent.\nAmazon Echo (internationale versie) - 100 euro.", "paragraphs": ["Alexa spreekt helaas nog geen woord Nederlands. Beeld Amazon", "Maar liefst vijf jaar hebben we in Nederland moeten wachten op het moment dat Amazon zijn slimme Echo-speaker hier op de markt bracht. In zijn thuisland was de techgigant in 2015 de voorloper: de Echo was de eerste smartspeaker. Uitgerust met Amazons eigen stemassistent Alexa markeerde de Echo daarmee de start van een trend. Zeker in de Verenigde Staten is de praatpaal aangeslagen, met Amazon als marktleider.", "In ons land is de verhouding tussen de rivalen Amazon en Google omgedraaid. Google heeft in Nederland al een tijdje slimme speakers op de markt en lanceerde onlangs nog de indrukwekkende Nest Audio.", "Nu bij de vierde generatie Echo, zijn we ook bij Amazon aan de beurt. Die vierde Echo is behoorlijk vernieuwd. Ook het uiterlijk. We kunnen niet langer spreken van een praatpaal, deze Echo is bolvormig. Praatbol dus. Apparaten als de Echo of Google\u2019s Nest Audio zijn in essentie drie dingen: een speaker, een pratende informatiezuil en een commandocentrum waarmee andere apparaten kunnen worden bediend.", "Het geluid van deze Echo is imposant, zeker voor zo\u2019n relatief klein apparaat. Net als de eveneens erg goed klinkende Nest Audio van Google heeft de Echo een volle bas. Beide zijn zeer geschikt om muziek mee af te spelen in een wat kleinere studeer- of slaapkamer.", "De speaker heeft een goede diepe bas en kan prima muziek afspelen in kleinere ruimten. Beeld Amazon", "Interessanter zijn de verschillen in de spraakbesturing. In Nederland worden Siri (van Apple) en Assistant (van Google) het meest gebruikt. Siri alleen op Apple-apparaten, Assistant zit ook op praatpalen en apparaten van andere fabrikanten, zoals tv\u2019s en stofzuigers. Amazon vist met Alexa in dezelfde vijver als Google.", "De Echo is uitermate geschikt om via stemcommando\u2019s andere apparaten mee te bedienen. Het koppelen van deurbellen, lampen, thermostaten, tv\u2019s, camera\u2019s of wat voor ander slim ding dan ook is een fluitje van een cent. De Echo heeft zelfs een ingebouwde \u2018smart hub\u2019 die het Zigbee-protocol ondersteunt. Daarmee hebben bijvoorbeeld Hue-lampen van Philips geen losse hub meer nodig. Niets te klagen dus.", "Maar dan. Amazon kent \u00e9\u00e9n groot praktisch manco. Het mag dan vijf jaar de tijd hebben genomen, Alexa begrijpt nog steeds geen woord Nederlands. Alle dialogen (zet de muziek zachter \u2013 hoe warm is het? \u2013 wat is er in het nieuws? \u2013 doe de gordijnen dicht, etc.) vinden in het Engels plaats. Met de Echo zelf is niets mis, maar Alexa moet dringend op taalcursus.", "Amazon Echo (internationale versie) - 100 euro."], "authors": ["Laurens Verhagen"], "keywords": ["echo", "zijn", "van", "amazon", "en", "een", "met", "praatbol", "op", "ook", "het", "alexa", "taalgebrek"], "pubDate": "2020-12-28T15:28:53Z", "publicationId": "1a359314-37ee-33a8-8de7-301d3eb2ed28"}