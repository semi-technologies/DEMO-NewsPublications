{"id": "b623794b-9852-36a3-9496-69a0a7875aac", "title": "Rocksongs met een tijdloze aantrekkingskracht", "url": "https://www.nrc.nl/nieuws/2021/01/11/rocksongs-met-een-tijdloze-aantrekkingskracht-a4027046", "summary": "Hij kotst op het trottoir, steelt drank en spullen van mensen onderweg, verstoort een picknick van een vredig stelletje en intimideert een klein jongetje, dat hem met een stroomstootwapen te lijf gaat.\nMet hun tweede album Welfare Jazz trappen de Viagra Boys naar de Zweedse autoriteiten, die brave jazzmuzikanten in de watten leggen met subsidies en grensverleggende rockers aan hun lot overlaten.\nAls zoon van een Zweedse moeder en Californische vader is tattoo artist Murphy de ideale zanger om een nieuwe, ironische wending te geven aan het begrip \u2018Americana\u2019.\nIn het duet \u2018In Spite of Ourselves\u2019 met de Australische zangeres Amy Taylor van Amyl and the Sniffers spot hij met romantische clich\u00e9s en een cowboy-imago.\nViagra Boys is er de band niet naar om in het verleden te blijven hangen: hun sterkste songs \u2018Creatures\u2019 en \u2018In Spite of Ourselves\u2019 zijn beheerste popsongs met een tijdloze aantrekkingskracht.", "paragraphs": ["Een zwaar getatoe\u00eberde man in trainingsbroek en onderhemd strompelt katerig over straat. Hij kotst op het trottoir, steelt drank en spullen van mensen onderweg, verstoort een picknick van een vredig stelletje en intimideert een klein jongetje, dat hem met een stroomstootwapen te lijf gaat.", "Het is bepaald geen lieverdje, deze zanger Sebastian Murphy van de Zweedse rockgroep Viagra Boys. De videoclip van \u2018Ain\u2019t Nice\u2019 is het visitekaartje van een band die onder normale omstandigheden in staat moet worden geacht om concertzalen volledig op hun kop te zetten met nietsontziende parkeergaragerock.", "Officieel wordt het Zweedse vijftal gerekend tot de postpunk, met sax en synthesizer naast jachtige gitaren. Veel meer dan bij die modieuze postmoderne stroming past Viagra Boys in de lijn van The Stooges en The Cramps: bands die een non-conformistische levenshouding koppelen aan onweerstaanbare rocksongs. Met hun tweede album Welfare Jazz trappen de Viagra Boys naar de Zweedse autoriteiten, die brave jazzmuzikanten in de watten leggen met subsidies en grensverleggende rockers aan hun lot overlaten. De bandnaam is naar eigen zeggen \u201eeen commentaar op de falende rol van de machoman in de samenleving van vandaag\u201d.", "Doorgetripte Elvis", "Macho zijn ze hoe dan ook, deze stoere mannen die hun gitaarmuziek de zaal in pompen met spierballenvertoon en ontbloot bovenlijf. Als zoon van een Zweedse moeder en Californische vader is tattoo artist Murphy de ideale zanger om een nieuwe, ironische wending te geven aan het begrip \u2018Americana\u2019.", "In het duet \u2018In Spite of Ourselves\u2019 met de Australische zangeres Amy Taylor van Amyl and the Sniffers spot hij met romantische clich\u00e9s en een cowboy-imago. Met zijn immer strakke blik is hij de artistieke erfgenaam van de jonge Nick Cave en Iggy Pop: \u2018Ain\u2019t Nice\u2019 is zijn \u2018Lust for Life\u2019 en het pulserende \u2018Creatures\u2019 heeft raakvlakken met Iggy\u2019s \u2018The Passenger\u2019.", "De zompige bassen van \u2018Toad\u2019 en \u2018Into the Sun\u2019 stellen Murphy in staat om als een doorgetripte Elvis huis te houden in meeslepende songs. In \u2018Secret Canine Agent\u2019 worden oude rockabillyclich\u00e9s op hun kop gezet en \u2018I Feel Alive\u2019 geeft een eigen draai aan de blues, met de opwekkende boodschap \u201eOh Jesus Christ I feel alive!\u201d", "Het chaotische \u2018Girls & Boys\u2019 neigt met zijn piepende sax naar de no wavemuziek uit New York anno 1978. Viagra Boys is er de band niet naar om in het verleden te blijven hangen: hun sterkste songs \u2018Creatures\u2019 en \u2018In Spite of Ourselves\u2019 zijn beheerste popsongs met een tijdloze aantrekkingskracht.", "Albumrecensie Viagra Boys \u2013 Welfare Jazz \u25cf\u25cf\u25cf\u25cf\u25cf"], "authors": ["Jan Vollaard", "Januari Om", "Leestijd Minuten"], "keywords": ["zijn", "van", "en", "rocksongs", "een", "met", "hun", "aantrekkingskracht", "te", "het", "viagra", "boys", "tijdloze"], "pubDate": "2021-01-11T00:00:00Z", "publicationId": "523804ef-c522-3326-9bed-36886aac98cb"}