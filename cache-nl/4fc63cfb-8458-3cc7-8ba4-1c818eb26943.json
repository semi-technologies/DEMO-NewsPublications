{"id": "4fc63cfb-8458-3cc7-8ba4-1c818eb26943", "title": "Pizzapunt! Frietjes! Ja, z\u00f3 willen kinderen wel leren ski\u00ebn", "url": "https://volkskrant.nl/reizen/pizzapunt-frietjes-ja-zo-willen-kinderen-wel-leren-skien~b5e0c54c/", "summary": "Jaren later deed ik het nog eens over, nu met priv\u00e9lessen, samen met een vriendin.\nHet moet leuk zijn, en blijven, en dat is een uitdaging, want er zijn nogal wat mogelijke hobbels aangaande de wintersport.\nVan het lopen op ski\u2019s worden ze snel handig met het materiaal, maar het is ook heel vermoeiend.\nEn dat ik met mijn opschrijfblokje in de buurt mocht blijven, dat helpt ook, denk ik.\n\u2018Zo toch, mama?\u2019Werk aan de winkel dus, als we straks in de voorjaarsvakantie, voor het eerst, met het hele gezin gaan ski\u00ebn.", "paragraphs": ["Wintersport met kleine kinderen begint \u2013 stellen deskundigen \u2013 in een skihal in Nederland. Basisregel in de bergen: hou het leuk, anders willen ze nooit meer mee.", "Het is al druk, als ik mijn 5-jarige dochter aflever voor haar eerste lesdag in de sneeuw. Ouders verdringen elkaar voor het toegangshek, geven hun kind nog een knuffel of zwaaien bemoedigend naar een kleuter die zich weifelend omdraait. Net een gewone basisschool, denk ik, behalve dan dat iedereen dik ingepakt in de sneeuw staat, alle kinderen een skihelm dragen en rondom ons hoge Alpentoppen afsteken tegen de blauwe lucht. Het is de dag van de eerste skiles in de bergen.", "Ik ben geen ski\u00ebr. Mijn ouders ook al niet, waardoor ik op mijn 21ste pas een eerste poging waagde op een berghelling, in een enorme groep beginners met \u00e9\u00e9n goedbedoelende student fysiotherapie die ons allemaal tegelijk les moest geven. Dat was geen groot succes. Jaren later deed ik het nog eens over, nu met priv\u00e9lessen, samen met een vriendin. Achter de rode jas van Jean-Luc aan afdalend bleek ik aan het einde van de week zo waar een ijzige rode piste af te komen, maar toen ik een jaar later mijn man ontmoette, die ook al geen ski\u00ebr bleek, verdwenen mijn ambities weer.", "We zijn nu tien jaar verder en we hebben een dochter van 5. Ze is op deze leeftijd in razend tempo allerlei vaardigheden tot zich aan het nemen (lezen, fietsen, zwemmen). En ineens dacht ik: zou het voor haar niet prettig zijn om w\u00e9l een ski\u00ebr te worden? En moet ik dan niet direct toeslaan, nu ze zo jong is? Alleen, van mij zal ze het daarbij niet moeten hebben, qua voorbeeld, dus: hoe pak ik dat aan?", "Dit is ook skiles in Scheffau, Oostenrijk. Beeld aim\u00e9e kiene", "Goede zin", "Wie daar alles van zegt te weten is Gerhard Told (74), eigenaar van kinderskischool Kinderkaiserland in het Oostenrijkse dorpje Scheffau in het skigebied Wilder Kaiser, die in de wintersportwereld bekend staat om zijn innovatieve idee\u00ebn om (heel) jong kinderen op de ski\u2019s te krijgen. Wat opvalt aan alle deskundige meningen over jonge kinderen en skiles, en dus ook die van Told, is dat alle inspanningen erop gericht zijn de goede zin van de kleintjes erin te houden. Het moet leuk zijn, en blijven, en dat is een uitdaging, want er zijn nogal wat mogelijke hobbels aangaande de wintersport. De sneeuw is koud, de schoenen zijn stug, de ski\u2019s zijn onhandig, ski\u00ebn maakt moe. En wat je niet wil, is dat er na \u00e9\u00e9n ochtend ongemak een skifobie is geboren. Maar daarover later meer.", "Mijn dochter Robin en ik slaan onze slag bij Gerhard Told tijdens een lang weekeinde eind januari. Het eerste bericht vanuit Oostenrijk: Nederlandse laaglandkinderen, die nauwelijks weten wat een berg is, moeten ter voorbereiding eerst in Nederland op les. In december gaan Robin en ik dus vijf keer op een zondagochtend naar Skischool De Uithof in Den Haag.", "Dominique van Duijne (22) is daar skischoolmanager. We kijken vanuit het caf\u00e9 door een glazen raam naar het Kinderland beneden, een beschut hoekje onderaan de skihelling, waar gekleurde pingu\u00efns, rendieren en kerstbomen een kort sneeuwbaantje opvrolijken. Mijn dochter is daar voorzichtig aan het glijden, samen met andere beginners van een jaar of 5, 6. Ze moeten zelf zijwaarts omhoog lopen langs het baantje (zo blijven ze warm) en hun ski\u2019s raken daarbij geregeld in de knoop, waarop hilarische valpartijen volgen. De ski-instructeurs plukken continu kinderen van de grond en zetten ze weer recht op hun ski\u2019s, trekken handschoenen aan en juichen de kinderen toe als ze een paar meter gegleden hebben met hun handen in de lucht (voor balans); een mat werkt daarbij als rem.", "Van Duijne zegt het maar weer eens: ski\u00ebn moet leuk zijn voor kinderen. \u2018Het is al spannend genoeg, dus alles gaat hier spelenderwijs. Van het lopen op ski\u2019s worden ze snel handig met het materiaal, maar het is ook heel vermoeiend. Driekwartier les lukt voor die kleintjes meestal net, zo niet, dan mogen ze al eerder op een luchtband van de skihelling glijden.\u2019 Bij De Uithof mogen kinderen vanaf 3 jaar op les, maar, zegt Van Duijne, op die leeftijd is het vooral spelen en sneeuwervaring opdoen. Pas vanaf een jaar of 6 kun je verwachten dat ze echt wat gaan leren.", "Onder ons, inmiddels een niveautje hoger op de nepsneeuwhelling, zien we de aandoenlijke praktijk. Twee jongetjes die zonder angst naar beneden suizen zonder te luisteren naar de aanwijzingen hoe ze moeten stoppen. Een meisje klampt zich bang vast aan de juf. Mijn dochter maakt intussen een redelijke \u2018pizzapunt\u2019 (ski\u2019s met de punten naar elkaar zodat je afremt) en gaat op die manier behoorlijk traag naar beneden. \u2018Ze heeft controle!\u2019, zegt Van Duijne enthousiast. En ze zwaait vrolijk naar me als ik een filmpje maak. Dat lijkt me een goed teken.", "Eind januari vliegen we naar M\u00fcnchen, en van daaruit rijden we een Oostenrijks sprookjeslandschap binnen. Er is de afgelopen dagen ontzettend veel sneeuw gevallen en het dorpje is bedekt met meters sneeuw. De lucht is strakblauw, Robin maakt sneeuwengelen op ons balkon van hotel. Nog geen les gehad, en nu is de wintersport al een succes.", "Robin bij Kinder Kaiserland. Beeld aim\u00e9e kiene", "Serieuzer werk", "De volgende dag begint het serieuzere werk. Er gaat een bus van het hotel naar de gondel waarmee we de berg op moeten. Op skischoenen en met alle ski\u2019s, skistokken, helmen en skibrillen voor klein en groot in mijn armen geklemd is dat geen pretje. Tip van een Nederlands gezin: huur een kluisje bij de lift, dat scheelt een hoop gesjouw.", "Kinderkaiserland, bovenop de berg, vertoont grote gelijkenissen met het Haagse Kinderland. Ook hier een afgezet gebiedje vol gekleurde dieren, een wandelende sneeuwpop (Snoki) en speciale rollende banden in de vorm van rupsen en leeuwen, waar kinderen met ski\u2019s en al op gaan staan om bovenaan een hellinkje te komen.", "Told, die zelf vroeger per ski naar school ging, bestiert zijn skischool nu 45 jaar. Zijn theorie: op de eerste dag, of eigenlijk tijdens de eerste paar uren van de vakantie, bepaalt het kleinste lid van het gezin of het een beetje een leuke week gaat worden voor iedereen. Daarom ontwikkelde hij een speciale ski, de mini-carver, waarmee kinderen vanaf 2 jaar kunnen beginnen met hun \u2018eerste stapjes\u2019 in de sneeuw. Het is een klein, lichtgewicht skietje, met afgeronde hoeken, en het belangrijkst: het kind hoeft geen harde skischoen aan, de mini-carver kan gewoon onder een sneeuwlaarsje.", "Told loopt trots naar zijn andere uitvinding: de carrousel. Een draaimolen waar de kleintjes op hun mini-carvers rondjes kunnen glijden, terwijl ze zich vasthouden aan vrolijke sneeuwpoppen. Met hun lachende, geruststellende gezichten kijken ze de de kinderen aan \u2013 heel belangrijk zeg Told. Verder nog aanwezig in het Kinderkaiserland: slee\u00ebn, een sneeuwschuiver vermomd als draak waarop je kunt rondrijden, bakken met knuffels, gummibeertjes en veel jonge, lieve instructeurs, onder wie opvallend veel Nederlanders.", "De carrousel om rondjes te glijden. Beeld aim\u00e9e kiene", "\u2018Frietjes\u2019 en \u2018pizzapunten\u2019", "Dat is fijn voor Robin, die met Thomas (24, student leisure and hospitality) meteen weer gaat werken aan haar \u2018frietjes\u2019 en \u2018pizzapunt\u2019, universele skitaal voor de ski\u2019s parallel (als je naar beneden glijdt) en de ski\u2019s met de punten naar elkaar toe (als je wilt remmen). We zijn er maar \u00e9\u00e9n weekend, en dan krijgt mijn dochter ook nog eens raadselachtige koorts, zoals dat soms gaat met kleuters. Hoera voor sinaspril, en voor het geduld van de instructeurs in Kinderkaiserland. En dat ik met mijn opschrijfblokje in de buurt mocht blijven, dat helpt ook, denk ik. Sommige andere kinderen bevalt het helemaal niks dat hun vaders en moeders niet mee mogen. Zeker op de ochtend waarop het hard sneeuwt moeten de skileraren in alle talen huilende kinderen troosten. Dat doen ze bijna altijd met succes. Bijna; voor dat ene jongetje dat echt niet kan stoppen met huilen, worden de ouders gebeld. Het moet wel leuk blijven, maar dat had ik inmiddels begrepen.", "Ik durf niet te zeggen of er in mijn dochter een groot skitalent verborgen zit. Maar als ik het filmpje terugkijk waarop ze met haar handen op de knie\u00ebn door gekleurde poortjes skiet, in het laatste poortje een belletje laat rinkelen daarna keurig stilstaat en een duim opsteekt, tja, echt ski\u00ebn is het misschien nog niet, maar ze heeft plezier, en ik ben trots. Als ik nu, bijna een jaar later, met haar terugblik op het weekeinde in Oostenrijk blijkt haar belangrijkste herinnering trouwens het zwembad in het hotel. Na wat aandringen schieten de pizzapunt en de frietjes haar weer te binnen, waar moet worden bijgezegd dat ze de pizzapunt andersom maakt, met voeten als een eend. \u2018Zo toch, mama?\u2019", "Werk aan de winkel dus, als we straks in de voorjaarsvakantie, voor het eerst, met het hele gezin gaan ski\u00ebn. Nee, wij zijn geen ski\u00ebrs. Maar mijn dochter is er eentje in wording.", "Ski\u00ebn bij Kinder Kaiserland in Scheffau. Beeld aim\u00e9e kiene", "Skigebied Wilder Kaiser is goed te bereiken per trein. Direct met de Alpen Express (bahntouristikexpress.de) of via een overstap met de ICE en de Nightjet van OBB (nsinternational.nl). Uitstappen in Kufstein en het laatste stukje per bus."], "authors": ["Aim\u00e9e Kiene"], "keywords": ["van", "ja", "dat", "een", "kinderen", "en", "z\u00f3", "frietjes", "leren", "met", "ski\u00ebn", "ze", "ik", "wel", "zijn", "op", "pizzapunt", "het", "willen"], "pubDate": "2019-11-01T14:00:00Z", "publicationId": "1a359314-37ee-33a8-8de7-301d3eb2ed28"}