{"id": "54339080-3acd-3d6b-9fa4-884b73e09284", "title": "Hoge Raad: zwangere docenten hebben recht op compensatie vakantie", "url": "https://volkskrant.nl/nieuws-achtergrond/hoge-raad-zwangere-docenten-hebben-recht-op-compensatie-vakantie~b0387a02/", "summary": "Beeld Getty ImagesDe hoogste rechter kwam tot die conclusie in een zaak die een docent van het Rijnlands Lyceum had aangespannen.\nDe vrouw had van mei tot en met oktober 2018 zwangerschapsverlof waarvan een deel overlapte met de schoolvakanties.\nIn december vorig jaar oordeelde de Utrechtse kantonrechter al dat een docent haar herfst- en kerstvakantie gecompenseerd zou moeten krijgen.\nOm te voorkomen dat die allemaal individueel uitgevochten moeten worden, werd de zaak alvast voorgelegd aan de Hoge Raad middels een zogeheten prejudici\u00eble procedure, waarin cassatieadvocaat Stefan Sagel de docent vertegenwoordigde.\n\u2018Die dames hebben nu zoiets van: het is payback time.", "paragraphs": ["Beeld Getty Images", "De hoogste rechter kwam tot die conclusie in een zaak die een docent van het Rijnlands Lyceum had aangespannen. De vrouw had van mei tot en met oktober 2018 zwangerschapsverlof waarvan een deel overlapte met de schoolvakanties. De verloren zomervakantiedagen kon ze later inhalen, maar de negen vakantiedagen uit mei niet. De cao bepaalt namelijk dat alle verloven die in de vakanties vallen, niet gecompenseerd hoeven te worden. Alleen zwangerschaps- en bevallingsverlof tijdens de zomervakantie zijn van die regel uitgezonderd.", "Dat is ongelijke behandeling, oordeelt de Hoge Raad nu. Zwangere vrouwen worden op deze manier benadeeld ten opzichte van mannelijke collega\u2019s. \u2018Die hebben dan namelijk meer vrije dagen dan de zwangeren\u2019, legt advocaat Joost Aarts uit, die de zaak aanhangig maakte. \u2018Zwangerschapsverlof dient het herstel van de moeder en haar hechting met het kind, dat is iets anders dan vakantie: die dient om te bekomen van de dagelijkse beslommeringen.\u2019", "Het is niet voor het eerst dat de raadsman van de Algemene Onderwijsbond (Aob) namens een docent naar de rechter stapt om vakantiedagen. In december vorig jaar oordeelde de Utrechtse kantonrechter al dat een docent haar herfst- en kerstvakantie gecompenseerd zou moeten krijgen. Daarop heeft Aarts nog vijf andere zaken aanhangig gemaakt. Om te voorkomen dat die allemaal individueel uitgevochten moeten worden, werd de zaak alvast voorgelegd aan de Hoge Raad middels een zogeheten prejudici\u00eble procedure, waarin cassatieadvocaat Stefan Sagel de docent vertegenwoordigde.", "De uitspraak van de Hoge Raad kan uiteindelijk verstrekkende gevolgen hebben, stelt Aarts. Moeders kunnen binnen vijf jaar na het verstrijken van hun verlof namelijk met terugwerkende kracht een claim indienen om alsnog compensatie te krijgen. \u2018Die dames hebben nu zoiets van: het is payback time. Dus er ligt straks een smak met procedures op werkgevers te wachten.\u2019", "Volgens advocaat Marcel Dekker, die het Rijnlands Lyceum vertegenwoordigt, is dat nog niet zo makkelijk op te vangen. Het onderwijs kampt al jaren met personeelstekorten. Daar komt nu ook nog de uitval van docenten door de coronamaatregelen bovenop. \u2018Meer verlof betekent dat er meer vervanging moet komen om te zorgen dat kinderen het hele jaar door les krijgen en dus ook meer geld vanuit het ministerie van Onderwijs om dat te betalen\u2019, aldus Dekker."], "authors": ["Marieke De Ruiter"], "keywords": ["hoge", "van", "het", "op", "compensatie", "die", "docenten", "met", "recht", "vakantie", "een", "dat", "te", "om", "en", "niet", "zwangere", "hebben", "raad"], "pubDate": "2020-11-10T05:00:52+01:00", "publicationId": "1a359314-37ee-33a8-8de7-301d3eb2ed28"}