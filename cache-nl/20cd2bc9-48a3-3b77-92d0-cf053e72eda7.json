{"id": "20cd2bc9-48a3-3b77-92d0-cf053e72eda7", "title": "Ik had nooit gepest, maar ook nooit iemand geholpen", "url": "https://volkskrant.nl/columns-opinie/ik-had-nooit-gepest-maar-ook-nooit-iemand-geholpen~b8ddf3ba/", "summary": "\u2018Is dit echt?\u2019, vroeg ik voor de zekerheid, want het zou niet de eerste keer zijn dat ik een onnozele stoeipartij aanzag voor een gevecht \u2013 ik heb twee dochters, ik spreek de taal van jongens niet.\nEen van de knapen keek me gejaagd aan en zei: \u2018Dit is echt.\u2019 Ik voelde hoe een hete woede in me opgloeide.\nIk was nooit gepest en had nooit gepest, maar ik had ook nooit iemand heeft geholpen, en sinds ik zelf moeder was geworden wreekte zich dat.\nEn zijn moeder is me ook al eens achternagekomen.\nIk was het voorval alweer bijna vergeten toen een paar dagen later ineens een jongen voor mijn neus stond in wie ik een van de medestanders herkende.", "paragraphs": ["We kwamen net aangefietst, ik neuri\u00ebnd, die van 3 achterop, toen ik zag hoe vlakbij ons huis een kluwen jongens van 10, 11, hooguit 12 jaar, met zijn allen tegen een jochie aan stond te duwen. Het zag er eigenaardig uit, een en al rugzakken en opgeschoren zijkanten, en terwijl ik een snelle afweging maakte zag ik hoe een van de belagers erbij stond met een bezweet, huilerig hoofd, zijn stuntstep tussen zijn knie\u00ebn geklemd.", "\u2018Hee!\u2019, riep ik.", "De jongens keken op, het tumult verstomde, wat overbleef was een handvol onschuldige schoolkinderen. \u2018Is dit echt?\u2019, vroeg ik voor de zekerheid, want het zou niet de eerste keer zijn dat ik een onnozele stoeipartij aanzag voor een gevecht \u2013 ik heb twee dochters, ik spreek de taal van jongens niet. Een van de knapen keek me gejaagd aan en zei: \u2018Dit is echt.\u2019 Ik voelde hoe een hete woede in me opgloeide. \u2018Nou, laat hem los dan! Zijn jullie besodemieterd, met zijn allen tegen \u00e9\u00e9n jongen.\u2019", "\u2018Maar hij pest m\u00edj altijd!\u2019, klonk een piepstem. Het was de jongen met de step en het huilgezicht. \u2018Zij hielpen me juist.\u2019 De groep knikte instemmend, er ging geen enkele dreiging van hen uit. De pestkop glipte ondertussen langs me, gebukt, betrapt, door het steegje richting de flatgebouwen aan het water. \u2018Wegwezen, jij\u2019, riep ik hem na. \u2018En als ik nog \u00e9\u00e9n keer iets zie bel ik de politie \u00e9n je moeder.\u2019", "Daarna, mompelend: \u2018Klotejoch.\u2019", "Nee, sjiek was het allemaal niet, hoe ik daar met een fiets tussen mijn benen stond te schelden tegen een kind, terwijl ik werd aangegaapt door n\u00f3g zes paar kinderogen. Maar het was groter dan mezelf. Ik was nooit gepest en had nooit gepest, maar ik had ook nooit iemand heeft geholpen, en sinds ik zelf moeder was geworden wreekte zich dat. Alleen al van de gedachte dat mijn dochters vernederd zouden worden terwijl de rest erbij stond te kijken liep mijn bloed weg. \u2018Hij pest me al vanaf de derde klas\u2019, zei het jongetje ondertussen treurig, alsof hij de werkelijkheid accepteerde als een vaststaand gegeven. \u2018Hij staat me bijna elke dag op te wachten. En zijn moeder is me ook al eens achternagekomen. Ze haten me gewoon.\u2019", "\u2018Weten je ouders hiervan?\u2019, vroeg ik.", "Even later liepen we samen de sobere straat van zijn moeder in. Veel steen en weinig groen, op een paar verwilderde voortuinen na. Ik kende de buurt, het waren de straten achter de onze, uit een van de huizen was een week eerder een vogelspin ontsnapt, het nieuws had de krant gehaald. Toen zijn moeder open deed en het joch zich snikkend aan haar vastgreep, wist zij genoeg. \u2018Ik ga school maar weer bellen\u2019, zuchtte ze na een poosje. \u2018Al zal dat weinig helpen, dit duurt al zo lang. Ik heb altijd gezegd dat hij het met woorden moet oplossen, maar inmiddels vind ik het ook goed als hij volgende keer gewoon van zich afslaat.\u2019 In de gang zat de jongen ondertussen op de trap met zijn hond te knuffelen, ik zag hem nog niet een-twee-drie zijn vuisten gebruiken. \u2018Dank voor het meelopen\u2019, zei zijn moeder.", "Ik was het voorval alweer bijna vergeten toen een paar dagen later ineens een jongen voor mijn neus stond in wie ik een van de medestanders herkende. \u2018Mevrouw\u2019, vroeg hij. \u2018Weet u nog van die vechtpartij een paar dagen geleden?\u2019 Ik liet mijn tuinslang zakken. \u2018Ja?\u2019 De jongen begon te glunderen. \u2018Nou, ze hebben gister weer gevochten, maar dit keer heeft onze vriend h\u00e9m een klap op zijn gezicht gegeven.\u2019", "Feest is het woord niet, maar ik kon me de stemming een paar straten verderop levendig voorstellen."], "authors": ["Eva Hoeke"], "keywords": ["geholpen", "van", "iemand", "het", "maar", "met", "zijn", "hij", "ik", "een", "ook", "en", "te", "gepest", "nooit"], "pubDate": "2020-09-04T15:00:20+02:00", "publicationId": "1a359314-37ee-33a8-8de7-301d3eb2ed28"}