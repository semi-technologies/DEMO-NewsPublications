{"id": "701b5403-39ca-35a7-ba90-c9aa80076dee", "title": "Nuis is wel klaar met dit jaar na weer een fiasco", "url": "https://www.parool.nl/sport/nuis-is-wel-klaar-met-dit-jaar-na-weer-een-fiasco~b6c8272d/", "summary": "\u201cWist ik het maar,\u201d zegt hij.\nIk ben wel klaar met dit jaar.\u201dDe genoemde pieken vragen om verduidelijking, want zoveel successen heeft hij deze winter niet gekend.\nHet 1000 meterbrons op de NK afstanden, nadat hij het coronavirus had gehad, maakt hem nog altijd trots.\nOp het WK-kwalificatietoernooi, dat maandag eindigde, pakte hij wel het ticket op de 1500 meter, maar op de 1000 meter verprutste hij zijn rit met een misser.\nEn toen ik het wereldrecord reed, vloog ik ook bijna de bocht uit, maar ging ik niet op mijn bek.", "paragraphs": ["Kjeld Nuis geeft op in de 1000 meter tegen Wesly Dijs (r) tijdens het WK-kwalificatie\u00adtoernooi in Thialf. Beeld ANP", "Kjeld Nuis zucht. \u201cWist ik het maar,\u201d zegt hij. \u201cIk heb geen idee.\u201d Hij weet niet waarom hij net als vorige week bij een trainingswedstrijd bijna uit de bocht is gevlogen. Hij weet wel dat de misser op de 1000 meter en de grote gevolgen daarvan in het beeld van zijn seizoen passen. \u201cHet was een jaar met pieken en dalen. Er gaat straks met oud en nieuw een grote fles alcohol naar binnen. Ik ben wel klaar met dit jaar.\u201d", "De genoemde pieken vragen om verduidelijking, want zoveel successen heeft hij deze winter niet gekend. Het 1000 meterbrons op de NK afstanden, nadat hij het coronavirus had gehad, maakt hem nog altijd trots. Verder heeft Nuis (31) weinig kunnen genieten van zijn veel\u00adbesproken overstap van Jumbo-Visma naar Reggeborgh. Hij verliet tot ieders verrassing de ploeg waar hij was uitgegroeid tot tweevoudig olympisch kampioen en wereldrecordhouder en tot nu toe kan hij de twijfels over die transfer niet wegnemen met zijn prestaties op het ijs.", "Corona", "Wekenlang lag hij op bed met corona. Flink verzwakt begon hij daarna aan het seizoen. Toen hij zich eindelijk fitter voelde, reed hij op de NK sprint nota bene zijn ploeggenoot Ronald Mulder op de wissel in de weg. Mulder kon zijn toernooi vergeten, Nuis werd gediskwalificeerd en zei na afloop wel honderd keer sorry.", "En nu verlaat hij Thialf opnieuw in mineur. Op het WK-kwalificatietoernooi, dat maandag eindigde, pakte hij wel het ticket op de 1500 meter, maar op de 1000 meter verprutste hij zijn rit met een misser.", "\u201cHet ging z\u00f3 lekker. Als vanouds. Ik zat goed en diep en sneed de bocht lekker aan, maar ineens was het over,\u201d zegt Nuis, die ondanks alles overtuigd is van zijn goede vorm. Een week eerder was het echter op vergelijkbare wijze ook al misgegaan. \u201cIk weet echt niet wat het is. Het ligt niet aan mijn schoenen, er zat geen scheur in het ijs. Ik heb geen zin om het terug te kijken.\u201d", "Toch zal dat moeten. Nu het twee keer zo kort achter elkaar is misgegaan, heeft Nuis huiswerk te doen. \u201cMeestal sta ik er op belangrijke momenten. En toen ik het wereldrecord reed, vloog ik ook bijna de bocht uit, maar ging ik niet op mijn bek. Nu houd ik de bocht twee keer niet. Daar moet ik op gaan trainen. Maar het bekijken van die video, dat kan lekker wachten tot volgende week.\u201d", "Nuis moet zich gaan afvragen of dit repeterende verhaal een oorzaak heeft. Zelf houdt hij het vertrouwen, deze tegenvallende winter en zijn door corona verpeste herfst ten spijt. Hij onthoudt met welk gevoel hij in Thialf heeft rondgereden, de voorbije drie dagen. \u201cIk ging hier niet voor een nieuw baanrecord, maar ik wist wel dat ik mijn niveau weer kon halen.\u201d", "Blijven staan", "Op de WK afstanden in februari komt nu de in topvorm verkerende Thomas Krol op de 1000 meter in actie, vergezeld door Kai Verbij en \u00adWesly Dijs. Nuis: \u201cNiets ten nadele van die andere jongens, maar ik hoor daar bij te staan. Ik voel dat het erin zit.\u201d Een zuur lachje. \u201cMaar ja, dan moet je wel blijven staan.\u201d"], "authors": ["Pim Bijl En Lisette Van Der Geest"], "keywords": ["ik", "zijn", "nuis", "jaar", "en", "met", "fiasco", "weer", "een", "dit", "klaar", "op", "niet", "het", "maar", "hij", "wel"], "pubDate": "2020-12-29T09:46:50Z", "publicationId": "a3002aeb-6d5a-3894-adcb-0212effbc567"}