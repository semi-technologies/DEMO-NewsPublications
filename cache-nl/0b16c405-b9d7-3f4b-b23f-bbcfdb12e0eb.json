{"id": "0b16c405-b9d7-3f4b-b23f-bbcfdb12e0eb", "title": "De Stijlpastoor ziet dat Emmanuel Macron geen maatwerk betrekt bij zijn vaste kleermaker", "url": "https://volkskrant.nl/de-gids/de-stijlpastoor-ziet-dat-emmanuel-macron-geen-maatwerk-betrekt-bij-zijn-vaste-kleermaker~bbae5b1d/", "summary": "Wat Macron voor heeft op met name Hollande is, naast een jeugdig charisma (hij is 42) en blauwe ogen, zijn gunstige silhouet.\nDat Macron geen maatwerk bij Jonas betrekt, zien we hierboven, het resultaat van wat mijn kleermaker Arthur \u2018bonkig binnenwerk\u2019 noemt.\nDat is een goedkoop productieproces, maar zo\u2019n jasje valt niet over je lichaam zoals bij een full canvas-pak.\nMacron tapte daar met zijn dunne dasjes iets van af, maar laat dat nu geheel achterwege.\nJammer, om in de geest te geraken van het nieuwe moet je soms teruggrijpen op het oude.", "paragraphs": ["Franse president Emmanuel Macron. Beeld Hollandse Hoogte / Abaca Press", "De Franse president Emmanuel Macron weet zich verticaal enigszins uitgedaagd, maar bon, dat schijnt in de Vijfde Republiek een voorwaarde te zijn. Macrons voorgangers aan de Rue du Faubourg Saint-Honor\u00e9 55, Sarkozy en Hollande, waren ook al zo klein, nauwelijks 1 meter 70. Wat Macron voor heeft op met name Hollande is, naast een jeugdig charisma (hij is 42) en blauwe ogen, zijn gunstige silhouet. Dat is behalve fysiek ook economisch een voordeel. Macron kan zijn pakken namelijk gewoon off the rack kopen, wat hij dan ook doet, en wel bij Jonas & Cie, een kleermaker aan de Rue d\u2019Aboukir, een smalle modestraat in de Parijse Sentier. Bij Jonas kun je terecht voor maatwerk, maar er is ook ready-to-wear voor buitengewoon schappelijke prijzen, zoals overhemden voor 50 euro.", "Dat Macron geen maatwerk bij Jonas betrekt, zien we hierboven, het resultaat van wat mijn kleermaker Arthur \u2018bonkig binnenwerk\u2019 noemt. Zowel bij schouder, oksel, borst als nek kluunt het jasje naar buiten. Dat komt door de lijm. Bij een geplakt pak wordt de voering aan de buitenste laag stof gelijmd. Dat is een goedkoop productieproces, maar zo\u2019n jasje valt niet over je lichaam zoals bij een full canvas-pak. Anders gezegd: een geplakte jas gaat staan wanneer jij gaat zitten. Ook gaat de stof van zo\u2019n jas bobbelen als de lijm loslaat, wanneer je het jasje laat stomen.", "De das van Macron komt qua kleur, maat en strop uit de school Rutte. Voorheen droeg Macron dunnere dasjes, wat mij altijd aan de stijl van de nouvelle vague deed denken (waar Tarantino ook zijn inspiratie haalde voor de pakken in Reservoir Dogs). Vaak vallen bij nouvelle vague de namen van Alain Delon en Jean-Paul Belmondo, maar ik neig altijd meer naar Jacques Dutronc. Dutronc is vertolker van de klassieker \u2018Paris s\u2019\u00e9veille\u2019 en eigenaar van het beste haar uit de jaren zestig (vond ook Fran\u00e7oise Hardy, die met hem trouwde).", "In Les play boys zong Dutronc over les minets, het Parijse antwoord op de Engelse mods. Zelf was Dutronc in zijn slank gesneden pakken van Maurice Renoma ook een minet (bink). Het overhemd met narrow pointboord (met de punt naar beneden), de dunne das en de achteloze Gauloise maakten zijn verschijning een statement van Frans minimalisme \u00e9n modernisme. Macron tapte daar met zijn dunne dasjes iets van af, maar laat dat nu geheel achterwege. Jammer, om in de geest te geraken van het nieuwe moet je soms teruggrijpen op het oude."], "authors": ["Arno Kantelberg"], "keywords": ["dat", "van", "emmanuel", "een", "ook", "en", "macron", "zijn", "kleermaker", "geen", "vaste", "maatwerk", "ziet", "voor", "met", "stijlpastoor", "het", "bij"], "pubDate": "2020-11-12T14:00:34Z", "publicationId": "1a359314-37ee-33a8-8de7-301d3eb2ed28"}