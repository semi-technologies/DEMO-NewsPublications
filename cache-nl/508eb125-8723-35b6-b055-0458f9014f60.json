{"id": "508eb125-8723-35b6-b055-0458f9014f60", "title": "SCG 009 Concept is een baby van een Lancia Stratos HF Zero en Ferrari Modulo", "url": "https://www.autovisie.nl/nieuws/scg-009-concept-is-een-baby-van-een-lancia-stratos-hf-zero-en-ferrari-modulo/?utm_source=telegraaf.nl&utm_medium=widget&utm_campaign=https://www.telegraaf.nl/financieel", "summary": "SCG 009 Concept is een baby van een Lancia Stratos HF Zero en Ferrari ModuloAls de iconische Lancia Stratos HF Zero en de Ferrari Modulo samen een baby zouden maken, is dit het resultaat: de SCG 009 Concept.\nOp z\u2019n Facebook-pagina deelt hij een digitale afbeelding van de SCG 009 Concept.\nKnap, al is de vraag natuurlijk of je dat zou willen doen in het koetswerk van de SCG 009.\nHoopOf de SCG 009 Concept er ooit komt, is natuurlijk maar zeer de vraag.\nAls er namelijk ook maar i\u00e9ts van die prachtige Lancia Stratos HF Zero opnieuw wordt gebruikt, staan wij te springen.", "paragraphs": ["SCG 009 Concept is een baby van een Lancia Stratos HF Zero en Ferrari Modulo", "Als de iconische Lancia Stratos HF Zero en de Ferrari Modulo samen een baby zouden maken, is dit het resultaat: de SCG 009 Concept. Op dit moment bestaat-ie helaas alleen nog in de dromen van James Glickenhaus.", "Mogelijk gaat er al een belletje bij je rinkelen, want James Glickenhaus is de baas van Scuderia Cameron Glickenhaus. Het Amerikaanse bedrijf maakt zeer exclusieve race- en straatauto\u2019s, maar is ook altijd bezig met allerlei andere bijzondere projecten die niet in die categorie\u00ebn zijn in te delen. Denk bijvoorbeeld aan de Baja Boot met brandstofcel, waarmee ze Elon Musk en z\u2019n elektrische Cybertruck tijdens de Baja 1000 in 2022 willen uitdagen.", "Wigvorm", "Die auto moet nog gebouwd worden, maar dat weerhoudt Glickenhaus er niet van om alweer bezig te zijn met een volgend project. Op z\u2019n Facebook-pagina deelt hij een digitale afbeelding van de SCG 009 Concept. Veel informatie geeft-ie niet over de auto, maar het lijkt er wel op alsof de Lancia Stratos HF Zero en de Ferrari Modulo uit de jaren \u201970 een baby hebben gehad. De wig-vorm, bijna platte voorruit en de bijna gesloten achterste wielkasten doen direct aan beide auto\u2019s denken.", "Zoals gezegd is het nog een concept die (waarschijnlijk) enkel in Glickenhaus\u2019 hoofd bestaat, maar volgens z\u2019n maker gaat er onder het flamboyante koetswerk (opnieuw) waterstoftechniek schuil. Welke invloed dat heeft op de prestaties van de SCG 009 Concept is onbekend, maar z\u2019n creator laat weten dat het model een bereik heeft van \u2018New York naar Los Angeles\u2019. Da\u2019s een krankzinnige afstand, want zo\u2019n tocht duurt bijna 50 uur en is net geen 5000 kilometer lang. Knap, al is de vraag natuurlijk of je dat zou willen doen in het koetswerk van de SCG 009. Waarschijnlijk is het juist wel lekker om na elke 100 kilometer even te stoppen voor een tankbeurt, maar dat is volgens Glickenhaus dus niet nodig.", "Hoop", "Of de SCG 009 Concept er ooit komt, is natuurlijk maar zeer de vraag. James Glickenhaus is een ster in het bedenken van bijzondere voertuigen, maar ze daadwerkelijk bouwen lukt lang niet altijd. Toch hebben hij en z\u2019n bedrijf in het verleden al wel laten zien tot bijzondere dingen in staat te zijn, dus we houden een beetje hoopt. Als er namelijk ook maar i\u00e9ts van die prachtige Lancia Stratos HF Zero opnieuw wordt gebruikt, staan wij te springen.", "Bron: Motor1"], "authors": [], "keywords": ["er", "van", "modulo", "hf", "glickenhaus", "concept", "scg", "en", "een", "maar", "009", "stratos", "het", "zero", "ferrari", "lancia"], "pubDate": "2021-01-11T08:35:34Z", "publicationId": "eaaf7e23-4e36-3c2d-bfe0-80f3507a250a"}