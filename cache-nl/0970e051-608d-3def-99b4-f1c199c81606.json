{"id": "0970e051-608d-3def-99b4-f1c199c81606", "title": "Jackie en Oopjen is \u2013 ondanks de saaie titel \u2013 een vrolijke kinderfilm \u2605\u2605\u2605\u2606\u2606", "url": "https://volkskrant.nl/cultuur-media/jackie-en-oopjen-is-ondanks-de-saaie-titel-een-vrolijke-kinderfilm~be29befdb/", "summary": "Daarom is het leuk dat Jackie en Oopjen, een film voor kinderen vanaf een jaar of 6, nu eens w\u00e9l een echt nieuwsverhaal als achtergrond heeft.\nJackie en Oopjen begint op de presentatie van de huwelijksportretten van Marten Soolmans en Oopjen Coppit in het Amsterdamse Rijksmuseum.\nTerwijl haar moeder in paniek raakt omdat er een leeg schilderij in het museum hangt, probeert Jackie Oopjen te laten wennen aan hedendaags Amsterdam.\nJackie en Oopjen is een vlot vertelde film, die met de goed acterende Frouke Verheijde een aansprekende heldin heeft.\nDan hadden de filmmakers beter iets aan die titel kunnen doen: Jackie en Oopjen klinkt saai en belegen, dat is deze vrolijke jeugdfilm niet.", "paragraphs": ["Nederlandse jeugdfilms volgen zelden de actualiteit. Ze snijden heus wel moderne thema\u2019s aan, maar spelen zich vaak af in een tijdloos Nederland waar het nieuws niet bestaat. Daarom is het leuk dat Jackie en Oopjen, een film voor kinderen vanaf een jaar of 6, nu eens w\u00e9l een echt nieuwsverhaal als achtergrond heeft.", "Jackie en Oopjen begint op de presentatie van de huwelijksportretten van Marten Soolmans en Oopjen Coppit in het Amsterdamse Rijksmuseum. De twee manshoge werken van Rembrandt werden in 2015 na lang onderhandelen aangekocht door zowel de Nederlandse als Franse overheid. Regisseur Annemarie van de Mond mocht filmen in het Rijksmuseum, wat de sc\u00e8nes levensecht maakt \u2013 zelfs de Franse delegatie ontbreekt niet.", "De moeder van de 12-jarige Jackie heeft een belangrijke baan in het museum, dus het meisje is er kind aan huis. Op een avond botst ze er tegen Oopjen aan, die uit haar schilderij is gestapt. Jackie neemt de 17de-eeuwse jonge vrouw mee naar huis en verstopt haar in de badkamer. Terwijl haar moeder in paniek raakt omdat er een leeg schilderij in het museum hangt, probeert Jackie Oopjen te laten wennen aan hedendaags Amsterdam.", "Het is een situatie die op talloze manieren zou kunnen worden uitgewerkt. Scenarioschrijver Myranda Jongeling houdt het overzichtelijk: Jackie en Oopjen draait vooral om de pogingen om de ontsnapte Oopjen terug in haar lijst te krijgen, terwijl ze intussen op zoek gaat naar een portret van haar zusje Aeltje. Natuurlijk komen er ook grappen voorbij over de bier drinkende, luid boerende Oopjen, maar de vier eeuwen tussen haar en Jackie worden wel erg makkelijk overbrugd.", "Jackie en Oopjen is een vlot vertelde film, die met de goed acterende Frouke Verheijde een aansprekende heldin heeft. Sarah Bannier, die Oopjen speelt, heeft het lastiger, alleen al omdat ze de hele film haar stijve kap en kraag aanhoudt \u2013 misschien om het minder te laten opvallen dat ze totaal niet lijkt op de vrouw op Rembrandts schilderij.", "Af en toe raakt de film de draad kwijt. Zo moest er om onduidelijke redenen een danssc\u00e8ne in, alsof de TikTok-generatie zonder dansje niet komt kijken. Dan hadden de filmmakers beter iets aan die titel kunnen doen: Jackie en Oopjen klinkt saai en belegen, dat is deze vrolijke jeugdfilm niet."], "authors": ["Pauline Kleijer"], "keywords": ["van", "een", "en", "vrolijke", "saaie", "jackie", "ze", "oopjen", "ondanks", "titel", "op", "kinderfilm", "haar", "er", "het"], "pubDate": "2020-10-14T13:28:55Z", "publicationId": "1a359314-37ee-33a8-8de7-301d3eb2ed28"}