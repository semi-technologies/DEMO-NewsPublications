{"id": "de9d6cca-d6fe-316e-b990-e525ab62ba86", "title": "Hoe goed ook, geen van de clubliederen haalt het bij het lijflied van Liverpool", "url": "https://trouw.nl/sport/hoe-goed-ook-geen-van-de-clubliederen-haalt-het-bij-het-lijflied-van-liverpool~be1986a8/", "summary": "Na afloop van de memorabele 4-0 zege van Liverpool op Barcelona in de \u00adhalve finale van de Champions League zetten zowel de fans als de uitgelaten spelers op het veld het lied in.\nSteeds meer spelers haakten in, waardoor een lange rij ontstond van een in extase geraakt team.\nMisschien wel de bekendste, de Sparta Marsch, kwam uit in 1909, het jaar waarin het voor het eerste kampioenschap van de Rotterdamse club werd geschreven door Jaap Blazer.\nHet geeft maar aan dat als het \u00adverhaal goed is, het eigenlijk niet uitmaakt welk lied er wordt gekozen.\nHoe goed ook, geen van die nummers haalt het bij het lijflied van Liverpool (net zomin als de Feyenoord-versie van \u2018You\u2019ll never walk alone\u2019).", "paragraphs": ["Dat het \u2018You\u2019ll never walk alone\u2019 bijna nergens beter klinkt dan op de tribunes van Anfield in Liverpool betwist misschien alleen Lee \u00adTowers of een verstokte fan van het Schotse Celtic.", "Dinsdagavond werd de laatst gezongen versie misschien wel de mooiste tot nu toe. Na afloop van de memorabele 4-0 zege van Liverpool op Barcelona in de \u00adhalve finale van de Champions League zetten zowel de fans als de uitgelaten spelers op het veld het lied in.", "Steeds meer spelers haakten in, waardoor een lange rij ontstond van een in extase geraakt team. De armen om elkaar heen, zachtjes heen en weer wiegend, de gezichten naar een tribune waarin de fans waren verdwenen achter een pallet van breed gespannen sjaals en zwaaiende vlaggen. Het was een niet-georkestreerde \u00adsamensmelting van publiek en spelers.", "De meeste clubliederen stammen uit een ver verleden, zo ook \u2018You\u2019ll never walk alone\u2019. Gerry & the Pacemakers maakten in 1963 een cover van dit in 1945 geschreven nummer en zanger Gerry Marsden gaf een plaat aan de toenmalige manager van Liverpool, Bill Shankly. Vanaf dat moment versmolt het lied met de club.", "Feyenoords \u2018Hand in Hand, Kameraden\u2019 komt ook uit de jaren zestig. Maar de meeste Nederlandse offici\u00eble clubliederen zijn nog veel eerder geschreven. Misschien wel de bekendste, de Sparta Marsch, kwam uit in 1909, het jaar waarin het voor het eerste kampioenschap van de Rotterdamse club werd geschreven door Jaap Blazer. De tekst viel in de \u00addefinitieve plooi in 1929, nadat er een paar tekstuele wijzigingen waren doorgevoerd. Nu klinkt nog steeds: \u2018En jaren nog hierna, zullen wij laten horen: S-P.. A-R..T-A\u2026!\u2019", "In de Johan Cruijff Arena klonk gisteravond bij Ajax voor de wedstrijd tegen Tottenham Hotspur ook traditioneel de Ajax (Kam\u00adpioens)Marsch, een eerbetoon aan de \u2018Dapp\u2019re strijders fier en koen\u2019. Dat nummer werd in 1918 door een Belg geschreven, Emile Painpar\u00e9, die vanwege de Eerste Wereldoorlog naar Amsterdam was gekomen. De versie die inmiddels klinkt werd in 2001 \u00adingezongen.", "\u2018You\u2019ll never walk alone\u2019 is geen officieel clublied, maar als het \u00adware geadopteerd door Liverpool. Bij Ajax gebeurde tien jaar geleden hetzelfde met \u2018Three little birds\u2019 van Bob Marley. Het reggaenummer dat altijd in de rust wordt gedraaid, is inmiddels hard op weg een onmisbaar onderdeel te worden van een avondje Ajax. Tegen AEK Athene kwam de zoon van Bob Marley zelfs het veld op om het nummer mee te zingen.", "Van de officieuze clubliederen is het verhaal rond het \u2018I\u2019m forever blowing bubbles\u2019 van West Ham United ook bijzonder (\u2018I\u2019m forever blowing bubbles, \u00adpretty bubbles in the air, they fly so high, nearly reach the sky, then \u00adlike my dreams they fade and die\u2019).", "De tekst gaat helemaal niet over voetbal, maar is al 101 jaar het lied dat voorafgaand aan een wedstrijd wordt gespeeld. Het nummer paste perfect bij de populaire speler met krullenbol Billy Murphy en een reclame voor zeep. Het geeft maar aan dat als het \u00adverhaal goed is, het eigenlijk niet uitmaakt welk lied er wordt gekozen.", "Hoe goed ook, geen van die nummers haalt het bij het lijflied van Liverpool (net zomin als de Feyenoord-versie van \u2018You\u2019ll never walk alone\u2019). Dat werd dinsdagavond nogmaals duidelijk.", "Dat de televisiezenders het moment na de wedstrijd bleven uitzenden, kon als het bewijs worden gezien dat er iets bijzonders gebeurde.", "Een clublied roest niet. Dat kan alleen maar beter worden.", "Bijzondere clubliederen", "1) You\u2019ll never walk alone (Liverpool)", "2) Sparta Marsch (Sparta Rotterdam)", "3) I\u2019m forever blowing bubbles (West Ham United)", "In Vak T beschouwen sportredacteuren Fred Buddenberg, Kick Hommes en Eline van Suchtelen het sportnieuws uit de losse pols. In de vorige aflevering: Vivianne Miedema, pas 22 jaar en nu al in het rijtje met beste vrouwelijke teamsporters.", "Lees ook:", "Liverpool verricht een klein wonder tegen FC Barcelona", "Liverpool heeft zich voor het tweede jaar op rij geplaatst voor de finale van de Champions League. De ploeg van J\u00fcrgen Klopp zorgde voor een ongekende comeback door de return tegen FC Barcelona in de halve finales met 4-0 te winnen."], "authors": ["Kick Hommes"], "keywords": ["lijflied", "goed", "clubliederen", "van", "voor", "en", "een", "geen", "liverpool", "ook", "hoe", "op", "werd", "het", "walk", "dat", "haalt"], "pubDate": "2019-05-09T12:59:00Z", "publicationId": "b66cd8e4-4294-3571-bcd7-e490527f1a48"}