{"id": "3d38ee50-e1f6-30af-88bc-713488440922", "title": "Met de Caledonian Sleeper sta je voor je het weet op een Schotse hoogvlakte", "url": "https://www.volkskrant.nl/kijkverder/v/2019/met-de-caledonian-sleeper-sta-je-voor-je-het-weet-op-een-schotse-hoogvlakte", "summary": "Het ene moment fiets je door Amsterdam, langs rinkelende trams, drommen toeristen en toch weer te laat weg van kantoor.\nHet andere moment sta je op het eenzame stationnetje van Corrour, midden op een Schotse hoogvlakte \u2013 zonder wegen, zonder gebouwen, eindeloos heideveld met hier en daar een mistig meer of een nurkse berg.\nDan kijk je toch even naar het treinkaartje in je hand.\nKenners prijzen de West Highland Line als een van de mooiste treinroutes ter wereld.\nStap voor middernacht over op de nieuwe Caledonian Sleeper met eigen douche en toilet in je slaapcoup\u00e9, en poets de volgende ochtend je tanden terwijl je uitkijkt over winderige lochs en ruige glens waar zalmrivieren eenzaam doorheen kronkelen.", "paragraphs": ["De overgang kan niet groter. Onmogelijk. Of je zou een tijdmachine moeten uitvinden. Het ene moment fiets je door Amsterdam, langs rinkelende trams, drommen toeristen en toch weer te laat weg van kantoor. Het andere moment sta je op het eenzame stationnetje van Corrour, midden op een Schotse hoogvlakte \u2013 zonder wegen, zonder gebouwen, eindeloos heideveld met hier en daar een mistig meer of een nurkse berg.", "Dan kijk je toch even naar het treinkaartje in je hand. Hoe is dit mogelijk? Misschien wel daarom koos de Engelse schrijver J.K. Rowling deze treinroute uit voor haar Zweinsteinexpress: opstappen in Kings\u2019 Cross in Londen, perron 9 3/4, en dan over het befaamde viaduct met 21 bogen door lege groene valleien. Kenners prijzen de West Highland Line als een van de mooiste treinroutes ter wereld. En die begint dus gewoon op perron 15 van Amsterdam Centraal station.", "Dat kan, dankzij de nieuwe hogesnelheidstrein naar Londen, de Eurostar, die om 16.15 uur vertrekt en onderweg kiprollade serveert. Stap voor middernacht over op de nieuwe Caledonian Sleeper met eigen douche en toilet in je slaapcoup\u00e9, en poets de volgende ochtend je tanden terwijl je uitkijkt over winderige lochs en ruige glens waar zalmrivieren eenzaam doorheen kronkelen."], "authors": ["September"], "keywords": ["van", "toch", "een", "sta", "het", "en", "sleeper", "schotse", "zonder", "weet", "voor", "op", "je", "hoogvlakte", "met"], "pubDate": null, "publicationId": "1a359314-37ee-33a8-8de7-301d3eb2ed28"}