{"id": "69ee9595-de14-36e6-a21c-81c10b3ffae8", "title": "De Top 2000 gaat van start: alle feiten en weetjes op een rij", "url": "https://www.parool.nl/kunst-media/de-top-2000-gaat-van-start-alle-feiten-en-weetjes-op-een-rij~bef89911/", "summary": "Beeld ANP KippaOnder het bewind van een nieuwe grootvorst, Danny Vera uit Middelburg, begint de Top 2000 in de nacht van donderdag op vrijdag om 00.00 uur met het afsluiten van een bewogen jaar.\nRoller Coaster, het kalme americanaliedje over de pieken en dalen van het leven, bleek voor velen de gevoelens over het afgelopen jaar precies te verwoorden.\nKracht of steunDe nieuwste uitvoering van het voorheen vrij statische muziekklassement is meer dan ooit getekend door de actualiteit.\nEn met iedereen die complottheorie\u00ebn smeedt rond de coronaproblematiek lijkt de Top 2000-stemmer zonder mededogen af te rekenen.\nAlle noteringen van het sixties-duo stijgen, de titelsong van het programma zelfs meer dan 1000 plaatsen.", "paragraphs": ["Danny Vera staat met zijn nummer Roller Coaster dit jaar op 1. Beeld ANP Kippa", "Onder het bewind van een nieuwe grootvorst, Danny Vera uit Middelburg, begint de Top 2000 in de nacht van donderdag op vrijdag om 00.00 uur met het afsluiten van een bewogen jaar. Zelfs de rotsvaste regering-Queen is niet bestand gebleken tegen de coronapandemie. Roller Coaster, het kalme americanaliedje over de pieken en dalen van het leven, bleek voor velen de gevoelens over het afgelopen jaar precies te verwoorden. Vorig jaar binnengekomen op 4, nu op 1. De achtbaan als verbeelding van een bestaan onder niet eerder gekende omstandigheden.", "Kracht of steun", "De nieuwste uitvoering van het voorheen vrij statische muziekklassement is meer dan ooit getekend door de actualiteit. Niet in de vorm van songs over pandemie\u00ebn of virussen, wel door liedjes die kracht of steun bieden in uitzonderlijke tijden, met Soldier On van rockband Di-rect \u2013 nieuw in de lijst op de 12de plek \u2013 als beste voorbeeld. Doorploeteren, zullen we. \u2018Door de wind, door de regen, dwars door alles heen\u2019, zoals Miss Montreal (nieuw op 29) zingt in haar cover van Stef Bos\u2019 song Door de wind.", "Maar ook aan de hoge notering van David Bowies Heroes (van 17 naar 10 als ode aan het zorgpersoneel) zijn de tijden af te lezen. Net als in de 741 plaatsen winst voor It\u2019s the End of the World as We Know it van R.E.M. (na de virusuitbraak in maart ook weer in de hitlijsten). Er is zelfs ruimte voor enige humor. Het 40 jaar oude Don\u2019t Stand So Close to Me van The Police is herboren als hymne van de 1,5 metermaatschappij en stijgt van 1784 naar 1068.", "En met iedereen die complottheorie\u00ebn smeedt rond de coronaproblematiek lijkt de Top 2000-stemmer zonder mededogen af te rekenen. Rapper Lange Frans is de grootste daler in de lijst van dit jaar. Met Het land van\u2026 (samen met Baas B.) zakt hij 1040 plaatsen naar 1667. Zijn andere notering, Zing voor me (met Th\u00e9 Lau) is plots verdwenen. Je zou haast denken dat daar iets achter moet zitten.", "De trend van vorig jaar \u2013 toen de boerenlobby zich luidruchtig liet horen en plattelandsmuziek extra stemmen bezorgde \u2013 is verdampt. Normaal stond in 2019 in de top 10 met De boer dat is de keerl. Die opvatting vindt nu geen plek meer bij de bovenste 100. Lekker op de trekker van Mannenkoor Karrespoor is het eerder hoogst genoteerde lied (364) dat helemaal uit de lijst kiepert.", "Maradona", "Nog meer gaf kleur aan het jaar 2020. Zo krijgen overleden artiesten een prominentere plek in de Top 2000. Rockband Van Halen krijgt er drie noteringen bij, Bill Withers en Roxette twee. Live is Life van het Oostenrijkse Opus, te horen in het stadion bij de fameuze warming-up van Diego Maradona, is na 10 jaar terug in de lijst.", "Opvallend is ook de terugslag die Marco Borsato \u2013 in opspraak door perikelen in zijn priv\u00e9leven \u2013 te verwerken krijgt. De zanger raakt twee noteringen kwijt en ziet al zijn andere liedjes flink dalen. Binnen zakt zelfs ruim 600 plekken. Zijn recente hit Hoe het danst \u2013 met Armin van Buuren en Davina Michelle - is daarentegen nieuw op plaats 375.", "Verder wordt ook de invloed duidelijk van tv-programma\u2019s Beste Zangers (Miss Montreal, Henk Poort & Floor Jansen, Emma Heesters & Rolf Sanchez) en Homeward Bound, de ode van Nick & Simon aan Simon & Garfunkel. De Volendamse missie om de liedjes van hun muzikale helden opnieuw onder de aandacht brengen lijkt geslaagd. Alle noteringen van het sixties-duo stijgen, de titelsong van het programma zelfs meer dan 1000 plaatsen.", "Curieus is de timing van de entree van Elvis\u2019 Return to Sender. De song uit 1962 heeft de 22ste editie van de lijst uitgekozen voor zijn debuut. Presley is met Blue Suede Shoes (1956) ook de maker van de oudste van alle 2000 nummers.", "Top 2000, vanaf 25 december 0.00 uur, Radio 2.", "Top 2000 \u00e0 Go-Go, vanaf 26 december 19.30 uur, NPO3.", "Top 10 \u2013 Stemmers 0-15 jaar 1.Bohemian Rhapsody - Queen", "2.Roller Coaster \u2013 Danny Vera", "3.Piano Man \u2013 Billy Joel", "4.We Will Rock You \u2013 Queen", "5.Don\u2019t Stop Me Now \u2013 Queen", "6.Believer - Imagine Dragons", "7.Hotel California \u2013 Eagles", "8.Thunderstruck \u2013 AC/DC", "9.Bad Guy \u2013 Billie Eilish", "10.Blinding Lights \u2013 The Weeknd", "Top 10 \u2013 Stemmers 86-90 jaar 1.Roller Coaster \u2013 Danny Vera", "2.Bohemian Rhapsody \u2013 Queen", "3.Het dorp \u2013 Wim Sonneveld", "4.Avond \u2013 Boudewijn de Groot", "5.Pastorale \u2013 Ramses Shaffy & Liesbeth List", "6.Brabant \u2013 Guus Meeuwis", "7.Sweet Caroline \u2013 Neil Diamond", "8.Voor haar \u2013 Frans Halsema", "9.Imagine - John Lennon", "10.What a Wonderful World \u2013 Louis Armstrong", "Top 10 \u2013 Stemmers uit Amsterdam 1.Bohemian Rhapsody \u2013 Queen", "2.Roller Coaster \u2013 Danny Vera", "3.Heroes \u2013 David Bowie", "4.Piano Man \u2013 Billy Joel", "5.Hotel California \u2013 Eagles", "6.Wish You Were \u2013 Pink Floyd", "7.Purple Rain \u2013 Prince", "8.Stairway to Heaven \u2013 Led Zeppelin", "9.Black \u2013 Pearl Jam", "10.Dreams \u2013 Fleetwood Mac", "Top 10 \u2013 Stemmers uit Vaals, Limburg 1.Roller Coaster \u2013 Danny Vera", "2.Bohemian Rhapsody \u2013 Queen", "3.Piano Man \u2013 Billy Joel", "4.Hotel California \u2013 Eagles", "5.Heroes \u2013 David Bowie", "6.Uncharted \u2013 Kensington", "7.Nao \u2018t Zuuje \u2013 Lex Uiting", "8.November \u2013 Rowwen Heze", "9.One \u2013 Metallica", "10.Africa \u2013 Toto", "Top 10 \u2013 Nieuwe binnenkomers 1.Soldier On \u2013 Di-rect (12)", "2.Door de wind \u2013 Miss Montreal (29)", "3.Blinding Lights \u2013 The Weeknd (98)", "4.Impossible \u2013 Nothing but Thieves (180)", "5.Ze huilt maar ze lacht \u2013 Maan (356)", "6.Hoe het danst \u2013 Borsato, Van Buuren en Michelle (375)", "7.Everything I Wanted \u2013 Billie Eilish (448)", "8.Het is al laat toch \u2013 Racoon (737)", "9.Ik bun moar een eenvoudige boerenlul \u2013 Normaal (742)", "10.Adore You \u2013 Harry Styles (772)"], "authors": ["Stefan Raatgever"], "keywords": ["gaat", "zijn", "van", "door", "alle", "jaar", "start", "en", "rij", "een", "met", "weetjes", "coaster", "op", "het", "feiten", "danny"], "pubDate": "2020-12-24T16:00:08Z", "publicationId": "a3002aeb-6d5a-3894-adcb-0212effbc567"}