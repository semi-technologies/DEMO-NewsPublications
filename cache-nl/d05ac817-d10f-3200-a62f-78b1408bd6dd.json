{"id": "d05ac817-d10f-3200-a62f-78b1408bd6dd", "title": "Al dertien jaar probeer ik Nederlander te worden", "url": "https://trouw.nl/opinie/al-dertien-jaar-probeer-ik-nederlander-te-worden~bc6dc305/", "summary": "Inmiddels ben ik 29 jaar en vecht ik \u2013 samen met duizenden anderen \u2013 al dertien jaar vergeefs om geaccepteerd te worden.\nWaarom mogen wij geen Nederlander worden?\nIn 2007 (toen ik al veertien jaar in Nederland woonde) was het dan zover: ik kreeg verblijfsrecht!\nIk zou eindelijk geaccepteerd worden en ik hoopte dat ik me Nederlander mocht noemen.\nIk ben inmiddels volwassen en ik wil mezelf in de spiegel durven aankijken.", "paragraphs": ["Als vluchteling heeft hij geen paspoort. En zonder paspoort kan hij geen bestaan opbouwen in Nederland. Welke staatssecretaris doet daar eindelijk wat aan, vraagt Yosef Tekeste-Yemane zich wanhopig af.", "Als tweejarig kind ben ik vanuit Ethiopi\u00eb naar Nederland gekomen. Inmiddels ben ik 29 jaar en vecht ik \u2013 samen met duizenden anderen \u2013 al dertien jaar vergeefs om geaccepteerd te worden. Waarom mogen wij geen Nederlander worden?", "In 2007 (toen ik al veertien jaar in Nederland woonde) was het dan zover: ik kreeg verblijfsrecht! Ik zou eindelijk geaccepteerd worden en ik hoopte dat ik me Nederlander mocht noemen. Dankzij het generaal pardon mocht ik \u2013 samen met 27.000 mensen \u2013 een toekomst opbouwen in Nederland. Dit zorgde voor perspectief, dat ik voorheen niet had omdat ik nog illegaal in \u00adNederland verbleef.", "Maar het liep anders. Want in 2009 voerde toenmalig staatssecretaris Fred Teeven van de VVD een wetswijziging door. Hij stelde de eis dat wij ons alleen nog kunnen naturaliseren door het tonen van een geldig paspoort of een geboorteakte. Maar de meesten van ons zijn vluchtelingen; wij hebben geen paspoort of geboorteakte.", "Door deze wetswijziging kunnen wij geen Nederlander worden. We zijn inmiddels ruim dertien jaar verder en er is helaas niks veranderd. We zijn feitelijk tweederangsburger: ik heb geen stemrecht, kan geen huis kopen, kan moeilijk naar het buitenland. Ik kon geen stage lopen in het buitenland. We kunnen zelfs bepaalde beroepen niet uitoefenen omdat je daar be\u00ebdigd voor moet worden en de Nederlandse na\u00adtionaliteit moet hebben. Ik kan nooit als \u00adaccountant afstuderen, mijn broertje kan geen advocaat worden. Ook rapporten van de Ombudsman en Vluchtelingenwerk hierover haalden niets uit.", "In de spiegel", "Het is te gek voor woorden dat er duizenden mensen zijn die op jonge leeftijd naar Nederland kwamen, maar na zoveel jaren nog altijd geen Nederlander kunnen worden. Ik ben inmiddels volwassen en ik wil mezelf in de spiegel durven aankijken. Ik vecht al mijn hele leven om geaccepteerd te worden in dit land, het heeft lang genoeg geduurd. SP kamerlid Jasper van Dijk heeft Kamervragen gesteld over mijn zaak. Helaas is het antwoord van staatssecretaris Broekers (ook VVD) weinig hoopgevend: \u201cEen aanpassing van het beleid wordt niet overwogen\u201d.", "Nog steeds wacht ik op mijn bestaansrecht als volwaardig Nederlander. Ik sta op het punt de moed te verliezen. Deze VVD-staatssecretaris gaat het niet meer regelen, iemand anders moet het doen.", "In maart zijn er verkiezingen. Ik vraag (namens velen) om uw steun, voor mijn zaak en die van hen, want zelf mogen we niet stemmen. Help ons uit deze hopeloze situatie. Wij willen geen tweederangsburger meer zijn, wij willen meedoen.", "Lees ook:", "Broekers-Knol krijgt het lastig: de Kamer wil actie zien in het vluchtelingenbeleid", "Staatssecretaris Broekers-Knol verdedigt donderdag in de Kamer de asielplannen van het kabinet. Ze ligt om meerdere redenen onder vuur."], "authors": ["Yosef Tekeste-Yemane"], "keywords": ["ik", "zijn", "van", "dertien", "al", "wij", "jaar", "en", "probeer", "geen", "niet", "te", "nederland", "het", "worden", "nederlander"], "pubDate": "2021-01-08T11:56:00Z", "publicationId": "b66cd8e4-4294-3571-bcd7-e490527f1a48"}