{"id": "1ef9aaf6-9db9-3bf8-8ffb-8d80310a0437", "title": "De lezer snakt naar een beeldende sc\u00e8ne", "url": "https://www.parool.nl/kunst-media/de-lezer-snakt-naar-een-beeldende-scene~b94a3ca5/", "summary": "Ze pakken hun problemen aan, zijn niet somber of apathisch, laat staan dat ze antidepressiva slikken.\nZe zijn niet continu op zoek naar goedkeuring \u2013 al helemaal niet naar die van een vr\u00f3uw.\nEchte mannen laten zich niet intimideren door andere mannen: ze slaan er \u00adliever goed op los dan af te druipen.\nHet probleem van dit tweede deel zit \u2019m niet in die nogal zware thematische lading; eerder in een overdosis aan subthema\u2019s en zijpaden.\nVan Straten vertelt veel en toont weinig, beschrijft meer van bovenaf dan van binnenuit en te vaak snak je naar een beeldende sc\u00e8ne, een klein bewijs van de diepe band tussen de hoofdpersonen, in plaats van grote woorden \u00f3ver die band.", "paragraphs": ["Henk van Straten - Ernest Hemingway is gecanceld", "Echte mannen kunnen dingen maken. Repareren. Ze pakken hun problemen aan, zijn niet somber of apathisch, laat staan dat ze antidepressiva slikken. Ze zijn niet continu op zoek naar goedkeuring \u2013 al helemaal niet naar die van een vr\u00f3uw. Echte mannen laten zich niet intimideren door andere mannen: ze slaan er \u00adliever goed op los dan af te druipen.", "Zo, ongeveer, denkt de naamloze hoofdpersoon van Ernest Hemingway is gecanceld over mannelijkheid. Hij \u2013 gevoelig, scherpzinnig, links \u2013 zou beter moeten weten. Hij weet ook wel beter, maar hij kan zich niet onttrekken aan de standaarden voor mannelijkheid die hij overal om zich heen ziet, dwars door alle beschavings- en emancipatie-offensieven heen.", "Ernest Hemingway is gecanceld is het tweede deel van Henk van Stratens Witte mannen-trilogie \u2013 de drie boeken verschillen sterk qua plot en personages, zelfs qua genre, maar hebben allemaal \u2018de echte dan wel ingebeelde val van de witte man\u2019 als thema.", "Het probleem van dit tweede deel zit \u2019m niet in die nogal zware thematische lading; eerder in een overdosis aan subthema\u2019s en zijpaden. MeToo, Black Lives Matter, cancelcultuur, wokeness, cultural appropriation, white fragility: het is nog maar een beperkte selectie uit de reeks moderne verschijnselen die Van Straten in zijn verhaal opneemt.", "De beschrijvingen zijn op zichzelf vaak raak en grappig \u2013 zowel de blinde vlekken van de hoofdpersoon als zijn kritiek op doorgeschoten politieke correctheid worden in scherpe, overtuigende zinnen gevat. En zelfs de optelsom van al die overlappende conflicten had nog goed kunnen werken als het doorleefde worstelingen van aansprekende personages waren geweest.", "De obsessies en de val van de \u00adhoofdpersoon blijven echter nogal theoretisch. Van Straten vertelt veel en toont weinig, beschrijft meer van bovenaf dan van binnenuit en te vaak snak je naar een beeldende sc\u00e8ne, een klein bewijs van de diepe band tussen de hoofdpersonen, in plaats van grote woorden \u00f3ver die band.", "Al met al gaat Ernest Hemingway is gecanceld meer over de tijdgeest dan over de personen die de tijdgeest \u00advormen; meer over schurende idee\u00ebn dan over verscheurde mensen."], "authors": ["Dries Muus"], "keywords": ["snakt", "beeldende", "zijn", "van", "dan", "naar", "en", "een", "ze", "lezer", "op", "hij", "sc\u00e8ne", "niet", "die"], "pubDate": "2020-12-31T15:09:12Z", "publicationId": "a3002aeb-6d5a-3894-adcb-0212effbc567"}