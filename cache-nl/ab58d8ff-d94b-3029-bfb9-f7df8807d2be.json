{"id": "ab58d8ff-d94b-3029-bfb9-f7df8807d2be", "title": "Vijf weken lang alleen maar schaatsen; de Nederlandse schaatsers gaan hun bubbel in", "url": "https://www.trouw.nl/sport/vijf-weken-lang-alleen-maar-schaatsen-de-nederlandse-schaatsers-gaan-hun-bubbel-in~bdf454962/", "summary": "Ik kom mijn tijd wel door.\u201dHet is voor iedere schaatser vanaf maandag vijf weken alleen maar schaatsen, aangezien de schaatsbubbel nu is ingesteld.\nVijf weken lang moeten de schaatsers worden afgezonderd van buitenstaanders, om zo nog een internationaal programma aan te kunnen bieden.\nEn men mag alleen naar buiten voor een fietstraining of een korte wandeling.\nVerder kunnen schaatsers op 18 januari aansluiten, en op 3 februari.\nEr zit hier zoveel expertise, dat het het veiligst rond Heerenveen kan. Dat hebben wij ook vanaf het begin aangegeven.\u201dVooralsnog heeft alleen Japan aangegeven niet naar Nederland te komen.", "paragraphs": ["Thomas Krol heeft al helemaal bedacht hoe hij de komende weken de eenzame uren in een Van der Valk-hotel in de buurt van Heerenveen gaat overbruggen. Krol, opgeleid tot piloot, neemt zijn eigen vliegset mee naar het hotel. \u201cPedalen, computer en zelfs mijn logboek. Ik kom mijn tijd wel door.\u201d", "Het is voor iedere schaatser vanaf maandag vijf weken alleen maar schaatsen, aangezien de schaatsbubbel nu is ingesteld. Vijf weken lang moeten de schaatsers worden afgezonderd van buitenstaanders, om zo nog een internationaal programma aan te kunnen bieden. Voor dit doel zijn vier Van der Valk-hotels in de omgeving van Heerenveen volledig afgehuurd. Schaatsers worden vanuit Leeuwarden, Wolvega, Emmeloord en Sneek met busjes naar de baan gebracht. Familie is alleen via Skype te spreken. En men mag alleen naar buiten voor een fietstraining of een korte wandeling.", "Het doel is om besmettingsvrij te blijven, vertelt Patrick Wouters van House of Sport, het bedrijf dat is ingehuurd door schaatsbond KNSB om de toernooien te organiseren. Alleen op die manier kunnen internationale wedstrijden doorgang vinden, te beginnen met een gecombineerd EK sprint en allround (16 en 17 januari), gevolgd door twee wereldbekerwedstrijden en het WK afstanden als toetje (11 tot 14 februari).", "Schaatsers kunnen op drie momenten \u2018instappen\u2019. Te beginnen maandag, al is bijvoorbeeld het Noorse team al sinds zaterdag in Nederland. Verder kunnen schaatsers op 18 januari aansluiten, en op 3 februari.", "Protocollen van de Tour de France", "Voor het opstellen van de protocollen zijn de afgelopen maanden door zo\u2019n vier mensen de reglementen van onder meer de Tour de France en van het Nederlands voetbalelftal uitgepluisd, zegt Wouters. Hij zegt vooral ook te vertrouwen op het gezonde verstand van de schaatsers en niet te controleren of zij echt niet met anderen in aanraking komen. \u201cEn we moeten iets organiseren waar elk land vanuit elke cultuur mee moet kunnen leven. Dat vergt voor iedereen ook aanpassingsvermogen.\u201d", "Over de kosten vertelt Wouters niets. Hij wil het liever ergens anders over hebben. \u201cHet is voor iedereen de bedoeling de schade te beperken. Volgend jaar zijn de Spelen al. Voor schaatsers is dit belangrijk. En Thialf krijgt zo toch ook iets van inkomsten.\u201d", "Coach van het Noorse langebaanteam Bjarne Rykkje is erg te spreken over de organisatie. Er komen zo\u2019n twintig Noren naar Nederland, allemaal gewapend met PCR-tests, die samen in een aparte vleugel van het hotel in Wolvega blijven. \u201cIk denk dat deze bubbel alleen in Nederland kans van slagen heeft. Er zit hier zoveel expertise, dat het het veiligst rond Heerenveen kan. Dat hebben wij ook vanaf het begin aangegeven.\u201d", "Vooralsnog heeft alleen Japan aangegeven niet naar Nederland te komen. Het andere land dat twijfelde, Canada, kondigde twee weken geleden aan toch af te reizen. De Nederlandse schaatsers lieten zich de afgelopen weken al positief uit over de bubbel. \u201cAl zit ik er twaalf weken in\u201d, grapte Patrick Roest bijvoorbeeld. \u201cIk wil gewoon schaatsen.\u201d Onduidelijkheid is er nog over bijvoorbeeld Jorrit Bergsma of Irene Schouten marathons (op natuurijs) mogen rijden, mits die doorgang vinden, of dat Suzanne Schulting het shorttrack mag combineren met de langebaan.", "Saaiheid op hotelkamers", "En dan is er nog de saaiheid op de hotelkamers, in de uren dat ze niet schaatsen en niets mogen doen. Veel schaatsers nemen hun playstation mee, zo vertelden ze de afgelopen weken. En vijf weken is ook weer niet zo heel lang, zei bijvoorbeeld Antoinette de Jong. \u201cVorig jaar waren we met wedstrijden en een trainingskamp in Itali\u00eb ook zes weken van huis.\u201d", "Krol heeft met zijn vliegopstelling nu al de opvallendst ingerichte kamer van iedereen. Hij verplaatst zijn tafel, zodat er ruimte onder de tv komt, waar hij alles dan op aansluit. \u201cIk heb alles al laten zien aan mijn ploeggenoten en Jac (Orie, de coach, red.). Zij vonden het allemaal prachtig. Ik vloog online en sprak met de luchtverkeersleiding. Dat maakte indruk. En \u2019s avonds zet ik de automatische piloot aan. Land ik in de ochtend in Miami. Perfect. Kan ik daarna schaatsen.\u201d", "Lees ook:", "Voor het eerst sinds 2004 geen Kramer en W\u00fcst op een EK", "In Thialf werd zondag schaatsgeschiedenis geschreven, maar voor Sven Kramer en Ireen W\u00fcst wel in negatieve zin: voor het eerst in zestien jaar wisten zij zich niet te plaatsen voor een EK."], "authors": ["Kick Hommes"], "keywords": ["ik", "schaatsers", "vijf", "schaatsen", "bubbel", "te", "nederlandse", "van", "en", "een", "hun", "lang", "weken", "voor", "op", "gaan", "het", "maar", "dat"], "pubDate": "2021-01-11T09:36:00Z", "publicationId": "b66cd8e4-4294-3571-bcd7-e490527f1a48"}