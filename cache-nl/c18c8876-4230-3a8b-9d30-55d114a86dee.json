{"id": "c18c8876-4230-3a8b-9d30-55d114a86dee", "title": "Vaccineren, dat gaat niet zonder dwang", "url": "https://trouw.nl/zorg/vaccineren-dat-gaat-niet-zonder-dwang~b77dfa8f/", "summary": "\u201cDat kan niet zonder dwang.\u201d\u2018Juridisch is er veel ruimte om dwang toe te passen\u2019Hij verwacht dat het debat over vaccineren hoog op gaat lopen en wil geen olie op het vuur gooien.\nIn Duitsland moet je je kind laten vaccineren, anders kan het niet naar school.\nDe dwang is niet dat je onder dreiging wordt inge\u00ebnt, maar dat je toegang tot sociale voorzieningen wordt afgesneden als je weigert.\n\u201cKunt u zich voorstellen dat personeel in verpleeghuizen inenting mag weigeren, zonder dat dat gevolgen heeft?\u201d Volgens Buijsen staan de mensenrechten dwang niet in de weg.\nDaar won het collectief het van het individu.", "paragraphs": ["In november kwam het nieuws dat vaccins tegen Covid-19 snel beschikbaar zouden komen. Het kabinet kondigde meteen aan dat de inentingen in januari zouden beginnen \u2013 en vrijwillig waren. Dat laatste is niet houdbaar, verwacht hoogleraar gezondheidsrecht Martin Buijsen. Om voldoende immuniteit tegen Covid op te bouwen, moet de hele bevolking meedoen aan de vaccinatiecampagne.", "Buijsen: \u201cZelf heb ik meegewerkt aan een campagne voor griepvaccinatie onder medewerkers van Zeeuwse verpleeghuizen. We haalden daar de 20 procent niet eens.\u201d Voor een effectieve coronavaccinatie is 80 procent inge\u00ebnten noodzakelijk. \u201cMaar nu het aantal antivax-mensen groot lijkt te zijn, vind ik het redelijk om aan gedwongen vaccinatie te gaan denken.\u201d Burgers mogen altijd weigeren om mee te doen, zegt Buijsen. Maar dat individuele recht zal volgens hem in de vaccinatiecampagne tegen Covid moeten wijken voor het collectieve doel: immuniteit. \u201cDat kan niet zonder dwang.\u201d", "\u2018Juridisch is er veel ruimte om dwang toe te passen\u2019", "Hij verwacht dat het debat over vaccineren hoog op gaat lopen en wil geen olie op het vuur gooien. Dan kun je de term \u2018verplicht\u2019 maar beter vermijden, zegt hij. \u201cLaten we nadenken over gradaties van aandringen op inenting. Ook als er keuzevrijheid heet te zijn, kunnen er sancties volgen op weigering van deelname aan een vaccinatieprogramma. In Duitsland moet je je kind laten vaccineren, anders kan het niet naar school. Personeel in het onderwijs en ziekenhuizen dient inge\u00ebnt zijn. In andere Europese landen krijg je geen kinderbijslag als je niet meedoet. De dwang is niet dat je onder dreiging wordt inge\u00ebnt, maar dat je toegang tot sociale voorzieningen wordt afgesneden als je weigert. Zo werkt dat in een democratie.\u201d", "Ook andere drukmiddelen sluit Buijsen niet uit. \u201cKunt u zich voorstellen dat personeel in verpleeghuizen inenting mag weigeren, zonder dat dat gevolgen heeft?\u201d Volgens Buijsen staan de mensenrechten dwang niet in de weg. \u201cIn 1998 heeft de Europese Commissie voor de Rechten van de Mens San Marino gelijk gegeven: het land mocht al haar ingezetenen vaccinatie opleggen, ongeacht levens- of geloofsovertuiging. Daar won het collectief het van het individu. Juridisch is er dus veel ruimte om dwang toe te passen. En als het goed is voor de volksgezondheid, mag een land dat doen.\u201d", "Lees ook:", "Minder vaccins zorgt voor trage opbouw groepsimmuniteit", "Geen miljoen vaccins van Pfizer, maar 500.000, en ze komen iets later, zei minister Hugo de Jonge van volksgezondheid dinsdag tijdens de persconferentie. Wat zijn de gevolgen?"], "authors": ["Lodewijk Dros"], "keywords": ["van", "dwang", "zonder", "vaccineren", "het", "op", "maar", "gaat", "niet", "je", "dat", "te", "om", "voor"], "pubDate": "2020-12-09T23:26:47+01:00", "publicationId": "b66cd8e4-4294-3571-bcd7-e490527f1a48"}