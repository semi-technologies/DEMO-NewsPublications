{"id": "0c96b64a-21e6-36e4-b5ab-bbd7a4f14099", "title": "Kunnen we de functie van de entertoets afstemmen, WhatsApp, Facebook, Marktplaats en LinkedIn?", "url": "https://volkskrant.nl/columns-opinie/kunnen-we-de-functie-van-de-entertoets-afstemmen-whatsapp-facebook-marktplaats-en-linkedin~ba268b19/", "summary": "In de Messenger App is het zoals je verwacht: enter geeft een nieuwe regel en een bericht versturen doe je met de verstuurknop.\n[SHIFT-ENTER]Dan krijg je binnen een bericht een nieuwe regel.\n[SHIFT-ENTER]In plaats van dat je verstuurt.\nEh, WhatsApp, bij jullie is het een beetje hetzelfde verhaal, met het verschil tussen de app en de websiteversie.\u2019WhatsApp: \u2018Daar hebben we een oplossing voor!\nAls je in onze websiteversie een nieuwe regel wilt, in plaats van het bericht versturen, dan doe je Shift-Enter, Control-Enter of Alt-Enter.", "paragraphs": ["\u2018Ok\u00e9, welkom WhatsApp, Facebook, Marktplaats en LinkedIn. Ik heb jullie uitgenodigd om te kijken of we samen de functie van de entertoets kunnen afstemmen, of die binnen jullie berichtenmodules het bericht verstuurt of een nieuwe regel aanmaakt.\u2019", "\u2018Facebook, hoe het bij jullie gaat is een sprekend voorbeeld. In de Messenger App is het zoals je verwacht: enter geeft een nieuwe regel en een bericht versturen doe je met de verstuurknop. Maar bij de chat op de Facebook-website verstuur je met enter het bericht.\u2019", "Facebook Messenger-app: \u2018Da\u2019s inderdaad wat apart. Het ding is dat de Messenger-app en de website bij ons aparte teams zijn. Daar ligt het denk ik aan.\u2019", "Facebook-website: \u2018Dat hebben we onderling niet helemaal afgestemd.\u2019", "Facebook-website: \u2018Zou wel handig zijn.\u2019", "Facebook-website: \u2018Maar is het echt zo storend?\u2019", "\u2018Nou, het kan best verwarrend zijn als je tussen de app en de site schakelt.\u2019", "Facebook-website:\u2018Ok\u00e9, maar als je in onze website-messenger een nieuwe regel wilt kun je gewoon shift-enter doen. [SHIFT-ENTER]", "Dan krijg je binnen een bericht een nieuwe regel. [SHIFT-ENTER]", "In plaats van dat je verstuurt.[ENTER]\u2019", "\u2018Ah. Ok\u00e9. Eh, WhatsApp, bij jullie is het een beetje hetzelfde verhaal, met het verschil tussen de app en de websiteversie.\u2019", "WhatsApp: \u2018Daar hebben we een oplossing voor! Als je in onze websiteversie een nieuwe regel wilt, in plaats van het bericht versturen, dan doe je Shift-Enter, Control-Enter of Alt-Enter. Geeft allemaal een nieuwe regel. Handig h\u00e8?\u2019", "LinkedIn: \u2018Mag ik geheel in lijn met de verbeten-positieve sfeer op ons platform opmerken dat bij ons inmiddels een enter niet meer het bericht verstuurt, maar een nieuwe regel geeft?\u2019", "Marktplaats: \u2018Och, daar gaan we weer hoor, bij LinkedIn hebben ze weer eens *alles* voor elkaar.\u2019", "LinkedIn: \u2018Ja zeg, het \u00eds toch ook gewoon zo?\u2019", "Marktplaats: \u2018Bij ons staat er in grijs in het invulveld: \u2018Schrijf hier je bericht. Gebruik SHIFT + ENTER voor een nieuwe regel.\u2019", "\u2018Ja Marktplaats, dat is erg sympathiek, alleen zodra je \u00e9\u00e9n letter hebt getikt verdwijnt die tekst\u2026\u2019", "Marktplaats: \u2018Hmmm. Om die tekst permanent in beeld te krijgen, hoeveel bied je daarvoor?\u2019", "Facebook-website: \u2018Het punt is geloof ik dat we er allemaal niet helemaal uit zijn of we nou chats of berichten willen faciliteren. Bij chats wil je versturen met enter, bij berichten met een verstuur-knop.\u2019", "WhatsApp: \u2018Daarom kun je de enterfunctie bij ons ook zelf instellen.\u2019", "\u2018Ok\u00e9, da\u2019s wel handig.\u2019", "WhatsApp: \u2018Dan ga je in Android naar instellingen\u2026\u2019", "\u2018Maar ik heb een iPhone.\u2019", "WhatsApp: \u2018Ok\u00e9, dan kan het niet.\u2019", "\u2018Is het anders een optie dat jullie voortaan allemaal in de gebruiksinterface laten zien of enter een nieuwe regel geeft of het bericht verstuurt?\u2019", "Facebook: \u2018Kunnen we dat wel maken?\u2019", "LinkedIn: \u2018Dat lijkt op onderlinge afstemming.\u2019", "Marktplaats: \u2018Kartelvorming!\u2019", "WhatsApp: \u2018Is dat wel in het belang van de consument?\u2019", "[Jasper van Kuijk heeft de chat verlaten]", "Jasper van Kuijk op Twitter: @jaspervankuijk"], "authors": ["Jasper Van Kuijk"], "keywords": ["het", "regel", "facebook", "een", "functie", "bericht", "linkedin", "en", "je", "whatsapp", "nieuwe", "marktplaats", "met", "bij", "van", "afstemmen", "dat", "kunnen", "entertoets"], "pubDate": "2020-10-23T15:00:00+02:00", "publicationId": "1a359314-37ee-33a8-8de7-301d3eb2ed28"}