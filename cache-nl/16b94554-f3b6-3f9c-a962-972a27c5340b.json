{"id": "16b94554-f3b6-3f9c-a962-972a27c5340b", "title": "Actrice Raymonde de Kuyper: \u2018Die glazen klont van Booking.com mag weg\u2019", "url": "https://www.parool.nl/ps/actrice-raymonde-de-kuyper-die-glazen-klont-van-booking-com-mag-weg~b1668892/", "summary": "Laatst was er een zwerver zoek; nou is een zwerver altijd een beetje zoek, maar zijn hond was er nog wel.\nWilhelmina draagt ook een leuk hoedje, zo\u2019n Chanelhoedje.\u201dFavoriete vervoermiddel\u201cIk ben een enorme wandelaar, ik loop verschillende routes en ik maak er een sport van om rustige straatjes te vinden.\nEen feelgoodkoffietentje.\u201dRijp voor de sloop\u201cDie grote glazen klont van Booking.com op het Oosterdokseiland.\nIk vind het binnen zo mooi dat ik altijd binnen zit, ook al is het mooi weer.\u201dIk voel me Amsterdammer omdat...\u201cNou... ik voel me geen Amsterdammer.\nDie noem ik de Peter van Straatenmarkt, vanwege de types die er rondlopen en die hij zo had kunnen tekenen.", "paragraphs": ["Beeld Nosh Neneh", "Mijn buurt", "\u201cDat is de Nieuwmarktbuurt, rondom de Montelbaanstoren en de Oudeschans. Daar woon ik nu zo\u2019n vijftien jaar, op een rustig stukje. Ik ken de mensen en dat is reuzeleuk als je boodschappen doet. Er zit een prachtige oude apotheker, een groentekar gerund door een vrouw en haar kinderen. Laatst was er een zwerver zoek; nou is een zwerver altijd een beetje zoek, maar zijn hond was er nog wel. De vrouw van de groentekar heeft toen dat hondje in huis genomen, totdat de zwerver opdook. Ze past ook op mijn hondje Eddie als ik de supermarkt in moet. We letten hier op elkaar.\u201d", "Caf\u00e9", "\u201cIk kom graag in Captein & Co, een buurtcaf\u00e9 in de Binnen Bantammerstraat. Op het terras kijk je uit over de Oude Waal, en het is verschrikkelijk fijn om er nog even na je werk een wijntje te drinken. De eigenaar draait verrukkelijke parels uit de popmuziek. En hij schrijft tijdens deze coronaperiode leuke columns die dan via vergezochte bruggetjes eindigen bij nieuwe menukaarten. Die appt hij me dan.\u201d", "Beeld Nosh Neneh", "Standbeeld", "\u201cDat Wilhelminabeeld op het Rokin. Een mooi, elegant beeld, ik krijg altijd zin om zelf op dat paard te gaan zitten. Nee, dat heb ik nog nooit gedaan. Ik ben een paardengek. Wilhelmina draagt ook een leuk hoedje, zo\u2019n Chanelhoedje.\u201d", "Favoriete vervoermiddel", "\u201cIk ben een enorme wandelaar, ik loop verschillende routes en ik maak er een sport van om rustige straatjes te vinden. Soms moet ik wel fietsen om ergens op tijd te kunnen zijn, maar ik vind fietsen zo vermoeiend. Dat gedoe met die sloten, en ik heb er een pesthekel aan dat je moet zoeken naar een plek voor je fiets.\u201d", "Ergste horeca-ervaring", "\u201cHeel lang geleden, in Frascati, toen nog De Blinker, in een tijd die me heel lief is, kregen we met theatergroep Alex d\u2019Electrique een keer zalmfilet met een merkwaardig korstje. Dat kon je niet snijden. Logisch; het was plastic folie.\u201d", "Beeld Nosh Neneh", "Mooiste brug", "\u201cDe brug van de Binnen Bantammer- naar de Buiten Bantammerstraat. Als ik \u2019s avonds een rondje loop langs de Oude en Kromme Waal, zie ik de bocht in de huizenrij, met op de achtergrond de Nicolaaskerk. Een wonderlijk mooie plek. Ik ontdekte laatst dat Anton Pieck het uitzicht heeft geschilderd. Die zag het dus ook al.\u201d", "Mooiste park", "\u201cEr zijn mooie parken, maar ze zijn zo vol. Geef mij maar het Amsterdamse Bos, daar kun je lekker in verdwijnen. En dan of aan het begin of aan het eind van de wandeling naar De Boshalte, vooraan op de roeibaan. Een feelgoodkoffietentje.\u201d", "Rijp voor de sloop", "\u201cDie grote glazen klont van Booking.com op het Oosterdokseiland. Z\u00f3\u2019n hysterisch groot iets op z\u00f3\u2019n plek. Dat zo elke vierkante meter hier te gelde wordt gemaakt, dat vind ik oervervelend. Het zit me ook dwars omdat ik eerst vanuit mijn achterraam een doorkijkje had over het IJ en nu niet meer.\u201d", "Restaurant", "\u201cCaf\u00e9 Restaurant Amsterdam, op het Watertorenplein. Grootsteeds, niet deftig, niet hip, het heeft zo sterk een eigen karakter. Ik vind het binnen zo mooi dat ik altijd binnen zit, ook al is het mooi weer.\u201d", "Ik voel me Amsterdammer omdat...", "\u201cNou... ik voel me geen Amsterdammer. Dat ben je voor mij pas als je hele geschiedenis er ligt. Ik geniet enorm, vind veel dingen mooi, woon er al lang, maar ik kom hier niet vandaan.\u201d", "Beeld Nosh Neneh", "Bijzondere plek", "\u201cVerzorgingshuis Flesseman, ik smelt nog altijd als ik daar voorbijkom. Mijn moeder heeft er iets van vijf jaar gewoond en ze maakte daar echt een doorstart. Midden in de stad, met verschillende soorten mensen. Ze kwam wat gammel uit Den Haag, maar daar is ze wakker gekust.\u201d", "Mooiste herinnering", "\u201cToen Charles Aznavour was overleden, speelde het carillon van de Zuiderkerk La Boh\u00e8me. Ik liep op de Nieuwe Hoogstraat en barstte in tranen uit, van ontroering.\u201d", "Fijnste lunchplek", "\u201cBij \u2019t Loosje kun je een heerlijk Oventje eten; een gebakken ei, uit de oven. Een leuke plek, met een goeie entourage.\u201d", "Markt", "\u201cDe plantenmarkt op het Amstelveld. Die noem ik de Peter van Straatenmarkt, vanwege de types die er rondlopen en die hij zo had kunnen tekenen. Daar reken ik ook mezelf toe.\u201d"], "authors": ["Mijntje Klipp"], "keywords": ["ik", "er", "van", "en", "glazen", "een", "klont", "actrice", "raymonde", "weg", "op", "het", "bookingcom", "kuyper", "dat", "mag", "die", "je"], "pubDate": "2021-01-03T08:00:53Z", "publicationId": "a3002aeb-6d5a-3894-adcb-0212effbc567"}