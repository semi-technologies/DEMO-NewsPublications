{"id": "056d5365-e230-30c6-a101-dd5841ad3e95", "title": "Gerry Marsden (1942-2021): de grootste lokale rivaal van The Beatles", "url": "https://www.parool.nl/kunst-media/gerry-marsden-1942-2021-de-grootste-lokale-rivaal-van-the-beatles~b3b010dc/", "summary": "Gerry Marsden tijdens de repetities voor een optreden van Gerry & The Pacemakers in de musicalfilm Ferry Cross The Mersey in 1965.\nZondag overleed Gerry Marsden, de zanger van de Pacemakers.\nDe opbrengsten ervan waren bestemd voor de slachtoffers en nabestaanden van een grote brand in het stadion van Bradford City, waarbij 56 mensen omkwamen.\nOp Twitter betoonde Paul McCartney eer aan de overleden Gerry Marsden.\nHij noemde Gerry and the Pacemakers de grootste lokale rivalen van The Beatles en schreef: \u2018Dag Gerry, ik zal altijd aan je denken met een glimlach op mijn gezicht.\u2019", "paragraphs": ["Gerry Marsden tijdens de repetities voor een optreden van Gerry & The Pacemakers in de musicalfilm Ferry Cross The Mersey in 1965. Beeld Getty Images", "In Nederland wordt het gezongen door fans van SC Cambuur, FC Twente en vooral Feyenoord, maar You\u2019ll Never Walk Alone is natuurlijk het lied van Liverpool FC. Vrijwel meteen nadat de uit Liverpool afkomstige Gerry and The Pacemakers het nummer in 1963 op de plaat hadden gezet, werd het door de aanhangers van Liverpool FC geadopteerd als officieus clublied.", "Tot op de dag van vandaag wordt You\u2019ll Never Walk Alone (oorspronkelijk een lied uit de musical Carousel, geschreven door Rodgers & Hammerstein) voor elke thuiswedstrijd in het Anfieldstadion gedraaid en massaal meegezongen, vooral op het deel van de tribunes dat The Kop wordt genoemd. Zondag overleed Gerry Marsden, de zanger van de Pacemakers. Hij had hartproblemen en was 78 jaar oud.", "Het wemelde in de vroege jaren zestig in Liverpool van de aanstormende popgroepen. Merseybeat werd hun muziek genoemd, naar de rivier waaraan de stad ligt. The Beatles zouden van al die \u2018Liverpudlian\u2019 bands het succesvolst worden, maar Gerry and The Pacemakers, die ook werden gemanaged door Brian Epstein, deden het aanvankelijk beter. Hun eerste drie singles, How Do You Do It?, I Like It en You\u2019ll Never Walk Alone, bereikten in 1963 alle drie de eerste plaats van de Britse hitparade.", "Grote brand", "Een andere grote hit hadden Gerry and the Pacemakers in 1965 met het weemoedige Ferry Cross The Mersey, dat afkomstig was uit een speelfilm met dezelfde naam. Net als The Beatles in de film A Hard Day\u2019s Night speelden Gerry and The Pacemakers in de film Ferry Cross the Mersey de hoofdrol. Een lange carri\u00e8re had de groep niet; in 1966 gingen Gerry and The Pacemakers uit elkaar.", "Nadien zong Gerry Marsden als solo-artiest en in musicals. Ook presenteerde hij televisieprogramma\u2019s. In 1985 nam hij met een grote groep collega\u2019s uit de popmuziek een nieuwe versie op van You\u2019ll Never Walk Alone, die wederom de eerste plaats van de Britse hitparade haalde. De opbrengsten ervan waren bestemd voor de slachtoffers en nabestaanden van een grote brand in het stadion van Bradford City, waarbij 56 mensen omkwamen.", "Nadat in 1989 bij de tragedie in het Hillboroughstadion in Sheffield 96 fans van Liverpool FC om het leven waren gekomen, nam Marsden om geld in te zamelen wederom met een groep collega\u2019s (onder wie dit keer Paul McCartney) een nieuwe versie op van Ferry Cross The Mersey. Ook die werd in het Verenigd Koninkrijk een nummer 1-hit.", "Op Twitter betoonde Paul McCartney eer aan de overleden Gerry Marsden. Hij noemde Gerry and the Pacemakers de grootste lokale rivalen van The Beatles en schreef: \u2018Dag Gerry, ik zal altijd aan je denken met een glimlach op mijn gezicht.\u2019"], "authors": ["Peter Van Brummelen"], "keywords": ["grootste", "lokale", "van", "beatles", "en", "uit", "een", "met", "marsden", "op", "19422021", "het", "gerry", "pacemakers", "rivaal"], "pubDate": "2021-01-04T09:52:24Z", "publicationId": "a3002aeb-6d5a-3894-adcb-0212effbc567"}