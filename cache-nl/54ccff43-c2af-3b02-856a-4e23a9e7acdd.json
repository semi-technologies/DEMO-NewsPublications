{"id": "54ccff43-c2af-3b02-856a-4e23a9e7acdd", "title": "Zo bouw je de perfecte tosti", "url": "https://volkskrant.nl/eten-en-drinken/zo-bouw-je-de-perfecte-tosti~b229e5ffe/", "summary": "Zo heb je het knapperige brood, het vettige en hartige van de kaas en het pittige, funky en zure van de kimchi.\nHet voordeel van gietijzer is dat het de vet- en smaakstoffen van vlees en kaas in zich opneemt.\nWant je wilt wel dat wanneer je een hap in je tosti zet, er zo\u2019n sliert kaas van het broodje komt.\nMix hiervoor de truffeltapenade, al naar gelang hoeveel je van truffel houdt, met de mayonaise, en je hebt samen met de tosti de ideale smaakcombinatie.\u2019De tosti van volkskok Sake Slootweg\u2018De tosti is typisch zo\u2019n gerecht waarvan iedereen vindt dat zijn eigen de lekkerste is.\nVoor het het weet heb je een heel leuk gesprek.\u2019\u2018Maar wie het een keer over een andere boeg wil gooien maakt garnalentoast.", "paragraphs": ["Beeld Matteo Bal", "De tosti van culinair journalist Hiske Versprille", "\u2018Ik ben dol op tosti\u2019s. De tosti brengt brood en kaas in hun beste verschijningsvorm bij elkaar. Kies voor een wat jongere kaas. Een Parmezaan of oude brokkelkaas smelt niet goed. Ik vind zelf jong belegen het lekkerst, die smelt goed maar heeft ook nog voldoende smaak. Engelse cheddar, als die niet te oud is, doet het ook goed. Of neem een bergkaas zoals jonge comt\u00e9, daar kun je fantastische tosti\u2018s mee maken.", "\u2018Leg dat op zuurdesembrood. Aan de buitenkant insmeren met boter (of een restje spekvet, dat is n\u00f3g lekkerder) en bakken in de pan. Als de plakken brood dik zijn, zet ik er vaak een bord met een gewicht op om de boel extra aan te duwen \u2013 dat heeft als bijkomend voordeel dat er altijd wat gesmolten kaas uitloopt die dan ook weer lekker knapperig aanbakt.\u2019", "Recept: tosti met kimchi Nodig:", "Zuurdesembrood", "Jong belegen kaas", "Kimchi (uit pot of zelfgemaakt)", "Boter", "\u2018Ik hou heel erg van gefermenteerde pickles op de tosti. En dan het liefst kimchi, een soort Zuid-Koreaanse versie van zuurkool. Kimchi is wat pikanter en er zit knoflook in verwerkt. Dat past heel goed bij de jong belegen kaas. Zo heb je het knapperige brood, het vettige en hartige van de kaas en het pittige, funky en zure van de kimchi. Normaal gesproken eet ik mijn tosti altijd met ketchup, maar deze heeft geen saus nodig.\u2019", "De tosti van Jasper Kool (eigenaar van sociale lunchketen Happytosti en auteur van Het ultieme tostiboek)", "\u2018De perfecte tosti heeft een zompige vulling in een krokant jasje. Daarom kun je het beste oud brood gebruiken. Doordat het vocht daar al uitgetrokken is, wordt de buitenkant lekker knapperig terwijl de binnenkant vochtig blijft door de vulling.\u2019", "\u2018Bij Happy Tosti leggen we de broodjes onder een gietijzeren grill. Het voordeel van gietijzer is dat het de vet- en smaakstoffen van vlees en kaas in zich opneemt. Dat zorgt voor een natuurlijke laag waar je op kan bakken en dat geeft weer extra smaak af aan het brood. Voor gietijzer heb je daarom ook geen boter nodig.\u2019", "Recept: pittige tosti met chorizo en gruy\u00e8re Nodig:", "Brood (twee dagen oud)", "Chorizo", "Gruy\u00e8re", "Jalape\u00f1os", "Belegen kaas", "Truffeltapenade", "Mayonaise", "\u2018Kies voor deze tosti een wat vettere chorizo, dan trekken de smaaksappen van de worst ook in het broodje. Voeg wat fijngehakte jalape\u00f1os toe leg daar Zwitserse gruy\u00e8rekaas overheen. Gruy\u00e8re is een relatief harde kaas, die toch goed smelt. En hij is licht pittig, waardoor de smaak van de kaas niet wegvalt tegenover de chorizo en jalape\u00f1os. Voeg tot slot nog belegen kaas toe. Die cre\u00ebert romigheid. Want je wilt wel dat wanneer je een hap in je tosti zet, er zo\u2019n sliert kaas van het broodje komt.", "\u2018Deze tosti laat zich perfect combineren met truffelmayonaise. Mix hiervoor de truffeltapenade, al naar gelang hoeveel je van truffel houdt, met de mayonaise, en je hebt samen met de tosti de ideale smaakcombinatie.\u2019", "De tosti van volkskok Sake Slootweg", "\u2018De tosti is typisch zo\u2019n gerecht waarvan iedereen vindt dat zijn eigen de lekkerste is. Voor mij is een geslaagde tosti: simpel maar met producten van goede kwaliteit. Ga naar de kaasboer voor kaas, naar de bakker voor brood en naar de slager voor vlees. En vraag de slager eens wat voor vlees hij zou adviseren voor een tosti. Ik vind het altijd leuk om de gedachten van een ambachtsman daarover te horen. Voor het het weet heb je een heel leuk gesprek.\u2019", "\u2018Maar wie het een keer over een andere boeg wil gooien maakt garnalentoast. Ooit stond ik een beetje ongemakkelijk op een veel te glitterige hotelopening met als smakelijk lichtpunt gelukkig dit Oost-Aziatische snackje; wit brood besmeerd met garnalenpasta uit de frituur. Heerlijk.\u2019", "Recept: tosti met garnalenvulling (eerder verschenen in de volkskeuken) Nodig:", "200 g rauwe gepelde (diepvries)-garnalen", "\u00bd rode peper, zaadjes verwijderd, in stukjes", "25 g verse gember, geschild, in stukjes", "2 teentjes knoflook, gepeld", "2 eetl. vissaus", "\u00bd limoen, gewassen", "1 ei, losgeklopt", "4 sneetjes wit casinobrood, korstjes verwijderd", "25 g witte sesamzaadjes", "500-750 ml zonnebloemolie", "\u2018Ontdooi de garnalen en dep ze goed droog. Doe ze met de rode peper, gember, knoflook, vissaus, limoenrasp en limoensap in een keukenmachine. Doe de helft van het ei erbij. Mix tot een smeu\u00efge pasta.", "Snijd de boterhammen diagonaal in twee driehoeken. Besmeer royaal met de garnalenpasta. Bestrijk met het overgebleven ei en bestrooi met sesamzaadjes.", "Verhit een laagje van ongeveer 2 centimeter olie in een stevige pan. Wanneer een kruimeltje brood direct flink bruist is de olie heet genoeg. Leg per keer 2 driehoekjes met de garnalenkant naar beneden in de olie. Frituur in enkele minuten aan beide kanten goudgeel en leg op keukenpapier.\u2019"], "authors": ["Devi Smits"], "keywords": ["van", "dat", "perfecte", "een", "kaas", "en", "zo", "tosti", "voor", "je", "bouw", "met", "het"], "pubDate": "2020-10-23T08:17:50Z", "publicationId": "1a359314-37ee-33a8-8de7-301d3eb2ed28"}