{"id": "3323817d-9e30-3220-bbdc-ac10ccbe497b", "title": "Is tien keer meer hetzelfde als tien keer zoveel?", "url": "https://trouw.nl/achterpagina/is-tien-keer-meer-hetzelfde-als-tien-keer-zoveel~b77c9703/", "summary": "Om te beginnen de betekenis: sommige taalgebruikers redeneren dat \u2018een keer meer\u2019 een keer en vervolgens nog een keer is, dus in totaal twee keer.\nVanaf dat startpunt zou \u2018twee keer meer\u2019 volgens hen driemaal zoveel zijn, en \u2018drie keer meer\u2019 vier keer zoveel, enzovoorts.\nToch zal niemand de mogelijke verdubbeling van \u2018een keer zoveel\u2019 of \u2018eens zoveel\u2019 meetellen als hij verder telt: twee keer zoveel is het dubbele, driemaal zoveel het drievoudige.\nIn de praktijk gaan taalgebruikers ervan uit dat tien keer meer net als tien keer zoveel het tienvoudige is, en dat iets wat drie keer duurder of drie keer zo duur wordt met drie vermenigvuldigd wordt.\nBeide type constructies \u2013 met zoveel en met meer \u2013 betekenen hetzelfde en zijn correct, al is er in schrijftaal wel een lichte voorkeur voor de combinatie met zoveel.", "paragraphs": ["Hoe duur is iets dat drie keer duurder is dan iets anders? Het zijn terugkerende vragen van lezers, van wie sommigen schrijven dat ze \u2018tien keer meer/minder\u2019 niet van \u2018vroeger\u2019 kennen. In het verlengde daarvan rijst steevast de vraag of zulke combinaties goed Nederlands zijn.", "Om te beginnen de betekenis: sommige taalgebruikers redeneren dat \u2018een keer meer\u2019 een keer en vervolgens nog een keer is, dus in totaal twee keer. Vanaf dat startpunt zou \u2018twee keer meer\u2019 volgens hen driemaal zoveel zijn, en \u2018drie keer meer\u2019 vier keer zoveel, enzovoorts.", "Nu we ons met rekenkunst in plaats van taalkunde bezighouden, kunnen we deze redenering ook toepassen op \u2018... zoveel\u2019. Ook \u2018\u00e9\u00e9n keer zoveel\u2019 kan namelijk duiden op een verdubbeling. Misschien wel omdat \u2018een keer\u2019 synoniem is met \u2018eens\u2019, dat zowel eenmaal als tweemaal (\u2018eens zoveel\u2019) betekent. Toch zal niemand de mogelijke verdubbeling van \u2018een keer zoveel\u2019 of \u2018eens zoveel\u2019 meetellen als hij verder telt: twee keer zoveel is het dubbele, driemaal zoveel het drievoudige.", "Taal is geen algebra, schreef ik vorige week, maar taal is ook geen rekenkunde. In de praktijk gaan taalgebruikers ervan uit dat tien keer meer net als tien keer zoveel het tienvoudige is, en dat iets wat drie keer duurder of drie keer zo duur wordt met drie vermenigvuldigd wordt. Beide type constructies \u2013 met zoveel en met meer \u2013 betekenen hetzelfde en zijn correct, al is er in schrijftaal wel een lichte voorkeur voor de combinatie met zoveel.", "Dan de vraag of combinaties als tien keer meer/minder nieuwlichterij zijn. Nee, \u2018duizendmaal meer\u2019 en vergelijkbare combi\u2019s tref je al in de 17de eeuw aan. Wel wijzen frequentiegegevens erop dat combinaties als \u2018twee, drie, tien keer meer/minder\u2019 de laatste decennia meer ingeburgerd zijn geraakt.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Ton Den Boon"], "keywords": ["tien", "van", "als", "zoveel", "meer", "met", "hetzelfde", "keer", "drie", "zijn", "een", "en", "dat"], "pubDate": "2020-11-18T13:36:00+01:00", "publicationId": "b66cd8e4-4294-3571-bcd7-e490527f1a48"}