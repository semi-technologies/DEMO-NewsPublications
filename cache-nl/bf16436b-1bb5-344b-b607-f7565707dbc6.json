{"id": "bf16436b-1bb5-344b-b607-f7565707dbc6", "title": "Premier League weer terug naar drie wissels per wedstrijd", "url": "https://www.dvhn.nl/sport/Premier-League-weer-terug-naar-drie-wissels-per-wedstrijd-26297106.html", "summary": "De Premier League draait het maximale aantal wissels van vijf spelers per wedstrijd vanaf komende speelronde weer terug naar drie.\nHet benodigde aantal van 14 stemmen om die aanpassing van de spelregels permanent te maken, werd donderdag niet gehaald.\nVanaf komend weekeinde gaat de Premier League echter weer terug naar drie wissels.\nNu worden aangeslagen spelers bij hoofdletsel nog regelmatig opgelapt, waarna ze de wedstrijd toch vervolgen.\nOok stemden de aandeelhouders ermee in om het aantal toegestane spelers op de bank permanent te verhogen van zeven naar negen.", "paragraphs": ["De Premier League draait het maximale aantal wissels van vijf spelers per wedstrijd vanaf komende speelronde weer terug naar drie. Het benodigde aantal van 14 stemmen om die aanpassing van de spelregels permanent te maken, werd donderdag niet gehaald. Wel is de Engelse voetbalcompetitie akkoord met deelname aan tests vanaf januari voor extra wisselmogelijkheden, wanneer het vermoeden bestaat dat een speler een hersenschudding heeft opgelopen.", "De internationale spelregelcommissie IFAB heeft vanwege de coronapandemie tijdelijk de regels aangepast, zodat iedere trainer vijf keer per wedstrijd kan wisselen. De aandeelhouders van de clubs uit de Premier League stemden daar bij aanvang van het seizoen tegen, maar gingen in november na een nadrukkelijke wens van Gareth Southgate alsnog akkoord. De bondscoach van Engeland vreesde, samen met een aantal trainers, voor veel blessures in een overvol seizoen. Vanaf komend weekeinde gaat de Premier League echter weer terug naar drie wissels.", "In plaats daarvan kwamen de clubs overeen om de Engelse competitie bij de IFAB aan te melden voor deelname aan tests voor extra wissels bij een eventuele hersenschudding. Nu worden aangeslagen spelers bij hoofdletsel nog regelmatig opgelapt, waarna ze de wedstrijd toch vervolgen. Na afloop wordt soms alsnog een lichte of zware hersenschudding geconstateerd.", "Ook stemden de aandeelhouders ermee in om het aantal toegestane spelers op de bank permanent te verhogen van zeven naar negen."], "authors": [], "keywords": ["weer", "wissels", "wedstrijd", "van", "terug", "een", "te", "drie", "vanaf", "aantal", "league", "spelers", "voor", "naar", "premier", "het", "bij"], "pubDate": null, "publicationId": "bb59becc-5bf6-3c6d-8cdd-d41716890d16"}