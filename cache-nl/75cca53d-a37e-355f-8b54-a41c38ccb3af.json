{"id": "75cca53d-a37e-355f-8b54-a41c38ccb3af", "title": "Huis-tuin-en-keukenfilms: filmmaken tijdens (en over) de lockdown", "url": "https://volkskrant.nl/cultuur-media/huis-tuin-en-keukenfilms-filmmaken-tijdens-en-over-de-lockdown~b3412174/", "summary": "Zijn sinds woensdag op het platform Picl te bekijken relatiethriller Lockdown valt te omschrijven als de eerste Nederlandse coronafilm.\nEn: \u2018een videocall van Pieter Kuijpers, binnenkort in geen enkel theater bij u in de buurt\u2019.\n\u2018Lockdown duurt ongeveer net zo lang als een borrelsessie op Zoom, zeg een uur.\nOplevering in juni, eveneens te zien op een (nog te benoemen) platform.\nhebben ze de studio als een soort ziekenhuis ingericht, met extra bescherming en allerlei van elkaar gescheiden afdelingen.", "paragraphs": ["Van links naar rechts: Frank Lammers, het Path\u00e9logo en Pieter Kuijpers. Beeld ANP", "Was het een race, dan won Pieter Kuijpers. Zijn sinds woensdag op het platform Picl te bekijken relatiethriller Lockdown valt te omschrijven als de eerste Nederlandse coronafilm. \u2018Twee computers, twee telefoons, twee echtparen, een theatergroep, \u00e9\u00e9n crisis\u2019, leest de tekst in de trailer. En: \u2018een videocall van Pieter Kuijpers, binnenkort in geen enkel theater bij u in de buurt\u2019.", "Serv\u00e9 Hermans en Romy Roelofsen in \u2018Lockdown\u2019. Beeld filmstill trailer", "\u2018Een videocall ja\u2019, zegt regisseur Kuijpers (Van God los, Riphagen) aan de telefoon. \u2018Lockdown duurt ongeveer net zo lang als een borrelsessie op Zoom, zeg een uur. Korter dan een \u00e9chte speelfilm.\u2019", "Het leek even dringen, aan het coronafilmfront. Filmketen Path\u00e9 deed deze week een persbericht uitgaan met de aankondiging van Op gepaste afstand \u2013 \u2018de eerste Nederlandse speelfilm die zich afspeelt tijdens de coronacrisis\u2019. Maar deze romantische film, vanaf 19 mei te zien (te zien via Path\u00e9 Thuis), is dus hooguit de tweede. En ook al geen speelfilm: Op gepaste afstand meet amper een half uur.", "Prompt schoof acteur en regisseur Frank Lammers aan in de talkshow van Eva Jinek om alvast te praten over de aanstaande opnamen van Groeten van Gerri. W\u00e9l een heuse speelfilm, over een in z\u2019n onderbroek thuisdocerende scheikundeleraar die plots viral gaat. Oplevering in juni, eveneens te zien op een (nog te benoemen) platform.", "Net als Lockdown, waarvoor Kuijpers een samenwerking aanging met de thuiszittende leden van Toneelgroep Maastricht, komt ook Groeten van Gerri goeddeels van achter computerschermen tot stand, waarbij de regisseur vanuit een andere ruimte (of stad) aanwijzingen geeft.", "Frank Lammers in \u2018Groeten van Gerri\u2019.", "Lammers, bellend vanuit zijn auto, op weg naar Eindhoven voor filmoverleg: \u2018Ik word altijd een beetje recalcitrant als mensen zeggen: kan niet. Hoezo, wat kan niet? Wat kan dan w\u00e9l? Dus ik dacht: kom, laten we wat verzinnen. Iedereen zit thuis, dus iedereen kan. Wie ik ook bel, kostuummedewerkers, acteurs, het is meteen: tuurlijk, leuk, doen we. Eigenlijk kun je nu veel sneller werk verzetten.\u2019", "Het idee voor de film ontstond toen hij zijn dochter zag ploeteren tijdens de onlineles. \u2018Zo\u2019n leraar is best een interessant personage.\u2019", "Naast regisseur Lammers, die de hoofdrol van Gerri speelt, doen onder meer acteurs Fedja van Hu\u0207t, Sanne Langelaar en Kees Boot mee.", "Kuijpers\u2019 acteurs gingen meteen twee weken in strikte quarantaine toen ze bedachten d\u00e1t er een film moest komen. \u2018Zodat we zeker wisten dat ze niet ziek waren en met elkaar konden spelen. Medewerkers van de toneelgroep kwamen eten langsbrengen, zodat ze niet de deur uit hoefden.\u2019 Twee van de acteurs zijn een stel, dat scheelt. \u2018En de andere twee zijn exen van elkaar.\u2019", "Het is filmen met \u00e9\u00e9n hand op de rug gebonden, erkent Kuijpers. \u2018Lockdown is een huis-tuin-keuken-en-badfilm \u2013 zo moet je dat zien. Een sc\u00e8ne met veel mensen, dat gaat nu niet.\u2019 In sommige landen zijn ze al wat verder, weet de regisseur. \u2018Voor een van die soaps in Australi\u00eb (Neighbours, red.) hebben ze de studio als een soort ziekenhuis ingericht, met extra bescherming en allerlei van elkaar gescheiden afdelingen. En in Zweden filmen ze wel, maar dan niet met oude acteurs of crewleden.\u2019", "Waar Kuijpers wel nog kleine cameraatjes boven op de laptops van zijn acteurs bevestigde (\u2018voor beter beeld\u2019), zal Lammers ook werken met een daadwerkelijk fysiek aanwezige cameraman. \u2018Dat gaat best, die blijft dan op anderhalve meter afstand.\u2019 Zoensc\u00e8nes, dat gaat dan weer niet. Al heeft Gerri in de film wel contact met een webcamgirl. \u2018Andersoortig contact \u2013 dat is ook deels de lol van de film en deze tijd. Iedereen zoekt naar oplossingen.\u2019", "Gerri\u2019s traject van scheikundedocent tot nationale internetsensatie valt ook te zien als een commentaar op deze tijd. \u2018Ze zien \u2019m per ongeluk in zijn onderbroek op internet, en voor je het weet verdient hij zijn geld als vlogger.\u2019 Dat is niet overdreven, weet Lammers. \u2018Ik vertelde dit dus op tv en voor ik \u2019s avonds thuis was, had ik al een aanbieding van een onderbroekenfabrikant.\u2019", "Het is een humoristische film over \u00e9cht contact, of het gebrek eraan \u2013 volgens Lammers zijn we daar medio juni wel aan toe. \u2018Als we hier net een beetje uitkomen. Dat je denkt: en nou wil ik godverdomme knuffelen.\u2019"], "authors": ["Bor Beekman"], "keywords": ["zijn", "lockdown", "van", "en", "een", "met", "op", "filmmaken", "te", "als", "tijdens", "niet", "dat", "huistuinenkeukenfilms"], "pubDate": "2020-05-06T15:41:06Z", "publicationId": "1a359314-37ee-33a8-8de7-301d3eb2ed28"}