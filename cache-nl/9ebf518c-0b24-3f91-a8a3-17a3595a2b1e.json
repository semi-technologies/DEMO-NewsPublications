{"id": "9ebf518c-0b24-3f91-a8a3-17a3595a2b1e", "title": "Seizoen krijgt voor FC Groningen steeds meer glans", "url": "https://www.dvhn.nl/sport/Seizoen-krijgt-voor-FC-Groningen-steeds-meer-glans-26264578.html", "summary": "Vooraf werd de wedstrijd tegen AZ, een subtopgevecht, betiteld als een echte testcase voor FC Groningen.\nVolgens Mister FC Groningen het dat niet alleen met de hectische ontwikkelingen rond de aftocht van Slot te maken.\nHij bereikt daarin het absolute uiterste.\u2019\u2019TalentenDaarnaast profiteert FC Groningen van een uitstekende lichting talenten.\nNog net uit het doel getiktJ\u00f8rgen Strand Larsen was in de eerste helft dichtbij een doelpunt voor FC Groningen.\n,,Die zonedekking van FC Groningen pakte daar heel slecht uit\u2019\u2019, vond analist Van Dijk.", "paragraphs": ["Vooraf werd de wedstrijd tegen AZ, een subtopgevecht, betiteld als een echte testcase voor FC Groningen. Trainer Danny Buijs en zijn mannen slaagden glansrijk in Alkmaar.", "Het kon minder zeggen ze dan in Groningen. Een paar weken geleden was er al sprake van de beste seizoenstart in 10 jaar tijd voor de FC. Sindsdien trekken trainer Danny Buijs en zijn mannen de lijn alleen maar verder door.", "De Trots van het Noorden is na de opzienbarende overwinning bij AZ opgeklommen naar de zesde plaats van de eredivisie, waarbij de Groningers tot dusver het zwaarste programma hebben gehad van alle clubs uit het linkerrijtje. Bijna de complete top 8 is al voorbij gekomen.", "Zesde zege", "Met twee voltreffers bezorgde Ahmed El Messaoudi FC Groningen zondagmiddag de zesde zege van het seizoen en AZ een nog pijnlijker weekend dan al het geval was na het onverwachte ontslag van trainer Arne Slot een dag eerder.", "De oefenmeester flirtte heimelijk met Feyenoord en dat kon volgens de AZ-directie niet door de beugel. Analist Jan van Dijk schatte in dat zijn oude liefde de Alkmaarders niet op een betere dag had kunnen treffen. Volgens Mister FC Groningen het dat niet alleen met de hectische ontwikkelingen rond de aftocht van Slot te maken.", ",,AZ zit midden in de Europese wedstrijden\u2019\u2019, verklaarde Van Dijk. ,,Zij moeten de wedstrijd van komende week tegen Rijeka winnen om te overwinteren. Al die spelers willen dat graag meemaken. Zij zullen FC Groningen onbewust als een tussendoortje hebben beschouwd en waren daardoor waarschijnlijk minder scherp en sneller ge\u00efrriteerd. Ze wilden met een minimale inspanning die wedstrijd winnen, maar daar leende FC Groningen zich niet voor. Ze hebben er prima op ingespeeld door bijvoorbeeld continu de opbouw van AZ te verstoren. Dat opgeteld bij het vertrek van de trainer van AZ paste het allemaal precies in het plaatje van FC Groningen.\u2019\u2019", "Top zes-notering", "Toch verdient FC Groningen zelf ook de credits voor de knappe reeks die afgelopen weken is neergezet en inmiddels heeft geleid tot een top zes-notering. Twee spelers worden veelvuldig bewierookt. Dat zijn verdedigende middenvelder Azor Matusiwa en aanvallende middenvelder Ahmed El Messaoudi, die ervoor zorg dragen dat de as van de Groningers staat als een huis.", "Ook Van Dijk toonde zich na afloop lyrisch over El Messaoudi. ,,Absoluut de man van de wedstrijd. Hij begon al vroeg in de wedstrijd om vanuit het middenveld heel veel druk naar voren te zetten. Daarbij ondersteunde hij de spits Strand Larsen uitstekend. In die zin was hij voor mij de aanjager bij FC Groningen. Als je dan ook nog twee keer scoort, ben je voor mij absoluut de man van de wedstrijd.\u2019\u2019", "Trainer Danny Buijs op zijn beurt stak de loftrompet over Matusiwa. ,,Sommige mensen waren in het begin van het seizoen verbaasd dat hij de aanvoerdersband kreeg, maar als je ziet wat hij de afgelopen maanden heeft laten zien, is dat een meer dan juiste keuze geweest. Hij is ijzersterk in de duels, verovert ongelooflijk veel ballen, begint steeds rustiger aan de bal te worden, begint zich te ontwikkelen in zijn passing en in de keuzes die hij maakt. Tactisch kan hij de opdrachten die hij meekrijgt heel goed uitvoeren. Daarnaast is hij een op en top professional. Als je ziet hoe hij het vak voetbal beleeft, meer dan dat is er niet mogelijk. Hij bereikt daarin het absolute uiterste.\u2019\u2019", "Talenten", "Daarnaast profiteert FC Groningen van een uitstekende lichting talenten. In navolging van Remco Balk en Jo\u00ebl van Kaam stond in Alkmaar Tomas Suslov aan de aftrap, die overigens niet zijn beste optreden had in het Groninger vlaggenschip.", "In defensief opzicht keerde Wessel Dammers niet terug bij de startende elf. Na negen basisplaatsen op rij en een schorsing als gevolg van zijn vijfde gele kaart mocht de van Fortuna Sittard overgekomen centrale verdediger plaatsnemen op de bank.", "Het was tot de rode kaart in de tweede helft een evenwichtige wedstrijd in Alkmaar. FC Groningen eiste een flink deel van het balbezit op, verstoorde de opbouw van AZ veelvuldig en deed ook qua veldspel niet onder voor de tegenstander. Het leidde tot flink wat schoten van Groninger zijde, maar opnieuw kwam maar een heel klein percentage van de doelpogingen tussen de palen terecht.", "Nog net uit het doel getikt", "J\u00f8rgen Strand Larsen was in de eerste helft dichtbij een doelpunt voor FC Groningen. Na een half uur werd de spits bediend met een passje van Ahmed El Messaoudi. Het schot dat de Noor loste kon nog net uit het doel worden getikt door AZ-doelman Marco Bizot.", "De noorderlingen keken op dat moment al tegen een 1-0 achterstand aan. Het was, niet voor de eerste keer, een dood spelmoment dat de openingstreffer inluidde. Vanuit een corner werd de lange verdediger Bruno Martins Indi bereikt, die met het hoofd de bal terugbracht voor het Groninger doel.", "Daar stond Teun Koopmeiners om de 1-0 aan te tekenen namens AZ. ,,Die zonedekking van FC Groningen pakte daar heel slecht uit\u2019\u2019, vond analist Van Dijk. ,,Daarmee speelde FC Groningen AZ in de kaart. Koopmeiners kon zo vrij binnen kopen.\u2019\u2019", "Tweede gele kaart", "De kansen bleven ook daarna schaars in de wedstrijd, totdat de tweede gele kaart van Fredrik Midtsjo nieuw perspectief bood voor FC Groningen. Met elf tegen tien nam FC Groningen meteen het initiatief. De Groningers slaagden er zelfs in om de tegenstander met de rug tegen de muur te zetten.", "Na een paar waarschuwingsschoten, onder andere een bal van Balk op de lat vanuit buitenspelpositie en een knal van Patrick Joosten, die ook op het aluminium belandde, was het opnieuw een uithaal van Joosten die voor de gelijkmaker zorgde. De bal werd nog met het hoofd geschampt door El Messaoudi, waardoor die de treffer op zijn naam kreeg.", "Verrassende tussenstand", "FC Groningen rook bloed. Het was even later opnieuw El Messaoudi die, net als vorige week tegen Willem II, met een schot zijn geluk beproefde. En met succes. Het derde doelpunt van de Belg in een week tijd zorgde voor de verrassende 1-2 tussenstand, een kwartier voor tijd.", "Toen AZ vervolgens zelfs met negen man verder moest na de tweede gele kaart van Martins Indi was de wedstrijd gespeeld, waardoor FC Groningen de Alkmaarders zelfs voorbij gingen op de ranglijst. Het was voor het eerst sinds jaren dat de noorderlingen een overwinning behaalden in Alkmaar. De laatste keer was onder trainer Robert Maaskant, toentertijd door een doelpunt van Andraz Kirm."], "authors": ["William Pomp"], "keywords": ["groningen", "van", "glans", "het", "meer", "op", "seizoen", "die", "steeds", "een", "en", "krijgt", "dat", "fc", "voor"], "pubDate": null, "publicationId": "bb59becc-5bf6-3c6d-8cdd-d41716890d16"}