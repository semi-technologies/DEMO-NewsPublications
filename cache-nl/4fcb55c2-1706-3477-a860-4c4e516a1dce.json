{"id": "4fcb55c2-1706-3477-a860-4c4e516a1dce", "title": "Nederlandse Bachvereniging neemt je mee op reis en overdondert je", "url": "https://trouw.nl/cultuur-media/nederlandse-bachvereniging-neemt-je-mee-op-reis-en-overdondert-je~b11434a0/", "summary": "Wij kunnen niet op reis, dus neemt de muziek ons mee op reis.\nNu er niet meer dan dertig man in de zalen mag, voelt het als een privilege om een concert bij te kunnen wonen.\nHet interessante aan Lucie Horsch is evenwel dat ze weet te schitteren, zonder dat dat haar hoofddoel is.\nZij en haar collega\u2019s omarmden \u00adgeven en nemen als voorwaarde om tot een sluitend verhaal te \u00adkomen.\nHet samenspel was zo doordrenkt van het \u2018elkaar\u2019 dat de luisteraar na verloop van tijd een uitdagende wending miste.", "paragraphs": ["Wij kunnen niet op reis, dus neemt de muziek ons mee op reis. Of \u00adeigenlijk: de musici doen dat. De Nederlandse Bachvereniging en blokfluitiste Lucie Horsch trokken van Veneti\u00eb via Napels naar Rome. Welke instrumentale muziek klonk daar in de zeventiende en achttiende eeuw?", "Nu er niet meer dan dertig man in de zalen mag, voelt het als een privilege om een concert bij te kunnen wonen. Hier een stoel bezet, daar twee naast elkaar. Probleem\u00adpje: akoestisch verdrink je niet \u00adzelden in een ruimte die erop \u00adgebouwd is om vele bezoekers te kunnen ontvangen.", "Een kerk lijkt helemaal een \u00adonneembaar fort met zo weinig toehoorders, hoewel je als luisteraar de onherroepelijke galm van tevoren incalculeert. De Bachvereniging deed de Grote Kerk in Naarden aan, en verraste onder aanvoering van artistiek leider Shunske Sato met de behendigheid waarmee het de gewelven gebruikte om de muziek te dienen.", "Overdonderd worden door klankkleur en ritme is een belevenis, vooral als dat op galante wijze gebeurd, zoals in Vivaldi\u2019s concert \u2018La notte\u2019. Het ongedwongen begin van de avond zette hiervoor de toon: nog voor de musici goed en wel hun plek hadden ingenomen was daar al het herhaalpatroontje van Merula\u2019s \u2018Ciaccona\u2019, losjes en weldadig, om de oren te lokken.", "Aanbeland in Napels nam de muziek een beschaafder vorm van enthousiasme aan. In Fiorenza\u2019s Concert in a-klein zorgden de twee violen voor een ingetogen klankbed, zodat de blokfluit kon schit\u00adteren. Het interessante aan Lucie Horsch is evenwel dat ze weet te schitteren, zonder dat dat haar hoofddoel is.", "Ensemblespel", "Onlangs werd haar de Nederlandse Muziekprijs toegekend. Horsch \u00adonderstreepte met haar onomwonden muzikaliteit en stralende geluid nog eens hoe terecht die eer was. Maar boeiender nog was haar \u00adsterke gevoel voor ensemblespel. Zij en haar collega\u2019s omarmden \u00adgeven en nemen als voorwaarde om tot een sluitend verhaal te \u00adkomen.", "Soms zelf t\u00e9 sluitend. Het samenspel was zo doordrenkt van het \u2018elkaar\u2019 dat de luisteraar na verloop van tijd een uitdagende wending miste. Maar niet in Corelli\u2019s Rome, daar klonk een groots en optimistisch gebaar, overeenkomstig het programmaboekje van de Bachvereniging, waarin te lezen valt dat de musici worden gedreven door nieuwsgierigheid en speelplezier. Dat laatste kreeg de luisteraar uitdrukkelijk mee."], "authors": ["Frederike Berntsen"], "keywords": ["van", "reis", "het", "overdondert", "op", "bachvereniging", "mee", "muziek", "een", "je", "en", "dat", "te", "om", "haar", "neemt", "niet", "nederlandse"], "pubDate": "2020-11-30T09:47:00+01:00", "publicationId": "b66cd8e4-4294-3571-bcd7-e490527f1a48"}