{"id": "e77b8cff-39cc-3985-914f-1ab08db22b6c", "title": "Zo komt Trump of Biden aan de 270 kiesmannen om president te worden", "url": "https://volkskrant.nl/nieuws-achtergrond/zo-komt-trump-of-biden-aan-de-270-kiesmannen-om-president-te-worden~b932f021/", "summary": "De belangrijkste van deze Republikeinse staten, qua kiesmannen, zijn Texas (38), Georgia (16) en North Carolina, dat 15 kiesmannen heeft.\nMaar als hij alleen Pennsylvania wint, waar Trump een kans maakt, komt hij uit op iets meer dan 270 kiesmannen.\nHet is de reden waarom Trump en Biden Pennsylvania de afgelopen dagen zo vaak hebben bezocht.\nIn dit scenario hoeft Biden een van de grote swing states, zoals Florida en Ohio, niet eens te winnen.\nWel gaat hij uit van een overtuigende overwinning van Biden (321) tegenover 217 kiesmannen voor Trump.", "paragraphs": ["Donald Trump in debat met Joe Biden op 22 oktober in Nashville. Beeld AP", "Trumps pad naar 270 kiesmannen:", "De sleutel tot een tweede termijn van Trump in het Witte Huis hebben de kiezers van Florida (29 kiesmannen) en Pennsylvania (20) in handen. Wint de president beide staten en weet hij vast te houden aan alle Republikeinse staten die hij in 2016 won, dan mag Trump zich scharen in het rijtje van presidenten die sinds 1984 werden herkozen. De enige die dat in de afgelopen decennia niet lukte, was vader George Bush in 1992. Voor Trump valt niet te hopen dat hij Bush achterna gaat. Presidenten met slechts \u00e9\u00e9n termijn worden doorgaans beschouwd als \u2018mislukt\u2019.", "Trump werd in 2016 president met 304 kiesmannen omdat hij onder andere belangrijke swing states won: staten waar beide partijen elke vier jaar een kans maken. Trump haalde toen zowel Florida als Ohio (18 kiesmannen) binnen. Als Republikein was hij bovendien verzekerd van een serie staten die al decennialang \u2018rood\u2019 stemmen. De belangrijkste van deze Republikeinse staten, qua kiesmannen, zijn Texas (38), Georgia (16) en North Carolina, dat 15 kiesmannen heeft. Maar met al deze rode staten, van Wyoming en Montana tot de zuidelijke staten, was dat niet voldoende voor het presidentschap.", "Door drie Democratische staten in het Midwesten af te pakken, ging Trump uiteindelijk over de grens van 270. Deze industri\u00eble staten waren goed voor 46 kiesmannen: Pennsylvania (20), Michigan (16) en Wisconsin (10). Alle drie weer in de wacht slepen lijkt, gezien de peilingen, niet mogelijk. Maar als hij alleen Pennsylvania wint, waar Trump een kans maakt, komt hij uit op iets meer dan 270 kiesmannen. Het is de reden waarom Trump en Biden Pennsylvania de afgelopen dagen zo vaak hebben bezocht.", "FINAL CRYSTAL BALL RATINGS -- THE ELECTORAL COLLEGE", "", "Biden 321, Trump 217", "", "Biden restores some of the Dem Midwest strength and breaks new ground in Sun Belt pic.twitter.com/i5KIbGMVZX \u2014 Kyle Kondik (@kkondik) 2 november 2020", "Bidens pad naar 270 kiesmannen:", "De aanhoudende voorsprong van Biden in de peilingen, een voordeel dat Hillary Clinton in 2016 niet had, heeft ervoor gezorgd dat de Democraat verschillende mogelijkheden heeft om aan 270 kiesmannen te komen. Zijn meest logische pad voert via de drie staten in het Midwesten (Pennsylvania, Michigan, Wisconsin), die tot 2016 behoorden tot de \u2018Blauwe Muur\u2019 van de Democraten. Als Biden deze muur weer weet te repareren, dan is hij vrijwel zeker president.", "De andere staten waar Biden op kan rekenen, zijn diepblauwe staten zoals Californi\u00eb (55 kiesmannen), New York (29), Illinois (20), Virginia (13) en de serie New England-staten in het noordoosten, zoals Massachusetts en Vermont. In dit scenario hoeft Biden een van de grote swing states, zoals Florida en Ohio, niet eens te winnen. Hij komt dan uit op 279 kiesmannen.", "Als Biden echter een van de drie staten in het Midwesten niet wint, zoals Pennsylvania, dan moet hij dat compenseren door een grote swing staat te winnen. Dat kan Florida of Ohio zijn. Ook andere staten waar Biden nu goed scoort, zoals Arizona (11), Iowa (6), Georgia (16) en North Carolina (15) kan hij gebruiken om aan de 270 kiesmannen te komen.", "2016 Trump Won All These States In Red But Lost The Popular Vote By 3 Million #IWannaSeeBlue pic.twitter.com/18UnEzg1Er \u2014 Meechy Roach (@MeechyRoach) 3 november 2020", "Een \u2018landslide\u2019 voor Biden:", "Als de peilingen het dit jaar bij het juiste eind hebben, is de kans aanwezig dat Biden een grote overwinning haalt. Zijn campagnestaf droomde de laatste weken al van een landslide, een mega-overwinning. De laatste keer dat dit gebeurde was in 1984 toen de Republikein Ronald Reagan zijn Democratische tegenstander Walter Mondale verpletterde: Reagan won 49 staten, Mondale alleen zijn thuisstaat Minnesota. Zo erg zal het dit keer niet zijn. Maar als de Amerikaanse kiezers boos zijn, onder andere vanwege de pandemie, kan dit leiden tot een ruime overwinning van Biden.", "Voor zo\u2019n overtuigende zege kunnen de swing states die overhellen naar Biden zorgen. Maar de peilingen laten ook zien dat Biden goed scoort in Republikeinse staten. Zijn campagne verlegde de aandacht daarom naar het dieprode Texas, dat 38 kiesmannen heeft. De Biden-campagne hoopt dat de miljoenen kiezers die al snel in Texas en andere staten gingen stemmen, een voorbode zijn van een verrassing. Democraten maken namelijk meer gebruik van poststemmen en het vroeg stemmen dan Republikeinen.", "Verkiezingsdeskundige Larry Sabato, die al jaren met zijn Crystal Ball-berekening van de Universiteit van Virginia de aandacht trekt, kwam maandag in zijn laatste prognose niet uit op een landslide. Wel gaat hij uit van een overtuigende overwinning van Biden (321) tegenover 217 kiesmannen voor Trump. Sabato denkt dat Biden Arizona, Pennsylvania, Georgia en North Carolina zal winnen. Al deze staten werden in 2016 door Trump gewonnen. Sabato voorspelde echter in 2016 dat Clinton meer dan 350 kiesmannen zou winnen. Ze won er 227. Wie hem uitlachte? De nieuwe president: Donald J. Trump."], "authors": ["Stieven Ramdharie"], "keywords": ["zo", "van", "trump", "biden", "het", "zijn", "kiesmannen", "staten", "een", "te", "om", "dat", "en", "komt", "president", "aan", "worden"], "pubDate": "2020-11-03T18:21:00+01:00", "publicationId": "1a359314-37ee-33a8-8de7-301d3eb2ed28"}