{"id": "096ff7e5-9c59-3e66-9e14-b4205dc5c381", "title": "Bewoners worden bij corona-uitbraak in verpleeghuizen straks wekelijks getest", "url": "https://www.dvhn.nl/extra/Bewoners-worden-bij-corona-uitbraak-in-verpleeghuizen-straks-wekelijks-getest-25978691.html", "summary": "Bij een corona-uitbraak in een verpleeghuis worden bewoners en personeel voortaan wekelijks getest, ongeacht of ze klachten hebben.\nDat meldt het kabinet nu uit onderzoek blijkt dat corona-symptomen bij ouderen niet altijd duidelijk zichtbaar zijn of herkend worden.\nAmsterdam UMC deed onderzoek bij een verpleeghuis in Dordrecht dat kampte met een grootschalige uitbraak van het coronavirus.\n,,We denken dat verpleeghuizen hiermee goed voorbereid zijn op een eventuele tweede golf.\u2019\u2019Reactie seniorenorganisatieSeniorenorganisatie KBO-PCOB meldt blij te zijn dat het coronabeleid in verpleeghuizen ingrijpend verandert.\nManon Vanderkaa: \u201cSchokkend dat uit onderzoek blijkt dat ongeveer de helft van de besmette bewoners niet wordt opgepikt als er alleen getest wordt bij klachten.", "paragraphs": ["Bij een corona-uitbraak in een verpleeghuis worden bewoners en personeel voortaan wekelijks getest, ongeacht of ze klachten hebben. Dat meldt het kabinet nu uit onderzoek blijkt dat corona-symptomen bij ouderen niet altijd duidelijk zichtbaar zijn of herkend worden. Ook moeten medewerkers vaker mondkapjes dragen. Dat betekent een flinke wijziging van het virusbeleid in verpleeghuizen.", "Amsterdam UMC deed onderzoek bij een verpleeghuis in Dordrecht dat kampte met een grootschalige uitbraak van het coronavirus. Doel was om erachter te komen hoe het virus zich zo snel kon verspreiden. Herkenning van de symptomen bleek \u00e9\u00e9n van de problemen.", "\u2018Snelle diagnose is essentieel\u2019", "Bij het Dordtse verpleeghuis wonen mensen met dementie. Zij konden vaak niet aangeven of ze klachten hadden. ,,Het herkennen van corona-gerelateerde klachten is daarom enorm afhankelijk van observaties door zorgmedewerkers, maar dan nog kun je maar bij de helft van de mensen de symptomen echt tijdig herkennen\u201d, zegt Bianca Buurman, die samen met collega-hoogleraar Cees Hertogh het onderzoek leidde. ,,De andere helft heeft nog geen klachten, terwijl ze wel besmet zijn. Je staat dan al met 10-0 achter.\u2019\u2019", "Volgens de wetenschappers zijn de bevindingen bij het Parkhuis exemplarisch voor de hele verpleeghuiszorg, waar zeventig procent van de bewoners dementie heeft. De wetenschappers achtten alleen extra scholing van medewerkers onvoldoende, omdat het om uiterst kwetsbare ouderen gaat. Daarom pleitten zij voor een strikter testbeleid. ,,Een snelle diagnose is essentieel.\u2019\u2019", "Virus eerder indammen", "Bij het Parkhuis is het belang van wekelijks testen volgens de onderzoekers gebleken. Buurman: ,,De helft van de mensen had voor zover bekend geen klachten op het moment dat ze positief testten. Dit kan betekenen dat zij al besmettelijk waren v\u00f3\u00f3rdat zij symptomen ontwikkelden \u00f2f dat ze wel symptomen hadden maar die niet herkend werden.\u2019\u2019", "Door bij een uitbraak wekelijks te gaan testen, kunnen die bewoners er in een eerder stadium worden uitgepikt, is de gedachte. ,,We hopen dat het virus dan eerder ingedamd kan worden en een uitbraak niet meer zo omvangrijk hoeft te worden zoals bij het Parkhuis en op veel andere plekken in Nederland is gebeurd.\u2019\u2019", "De hoogleraar Acute Ouderenzorg is dan ook blij dat het kabinet het advies heeft overgenomen en de verpleeghuiszorg \u2018de aandacht krijgt die het verdient\u2019. ,,Dit is echt nodig om in het najaar erger te voorkomen\u2019\u2019, zegt Buurman. ,,We denken dat verpleeghuizen hiermee goed voorbereid zijn op een eventuele tweede golf.\u2019\u2019", "Reactie seniorenorganisatie", "Seniorenorganisatie KBO-PCOB meldt blij te zijn dat het coronabeleid in verpleeghuizen ingrijpend verandert. Manon Vanderkaa: \u201cSchokkend dat uit onderzoek blijkt dat ongeveer de helft van de besmette bewoners niet wordt opgepikt als er alleen getest wordt bij klachten. Daarom is het goed dat nu alle inwoners preventief worden getest.\u201d"], "authors": ["Marjolein Groenendijk"], "keywords": ["van", "verpleeghuizen", "coronauitbraak", "bij", "klachten", "getest", "het", "straks", "zijn", "wekelijks", "bewoners", "een", "ze", "dat", "te", "worden"], "pubDate": null, "publicationId": "bb59becc-5bf6-3c6d-8cdd-d41716890d16"}