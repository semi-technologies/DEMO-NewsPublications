{"id": "e8804664-e91e-3d8c-ac0a-cf9125911f55", "title": "CAS halveert schorsing Rusland: komende twee Spelen geen Russische vlag", "url": "https://nos.nl/artikel/2361048-cas-halveert-schorsing-rusland-komende-twee-spelen-geen-russische-vlag.html", "summary": "Een jaar geleden besloot wereldantidopingbureau WADA Rusland nog voor vier jaar uit te sluiten van alle mondiale sportevenementen.\nBij wereldkampioenschappen en de komende twee Olympische Spelen in Tokio (2021) en Peking (2022) blijven de Russische vlag niet te zien en het Russische volkslied niet te horen, zoals het WADA opdroeg.\nOok zijn Russische overheidsfunctionarissen de komende twee jaar niet welkom bij sportevenementen.\n\"Dit is echter geen validatie van het gedrag van Rusada (het Russische antidopingbureau, red.)\nTestresultaten van Russische sporters, die het WADA pas na lang touwtrekken overhandigd kreeg, bleken gemanipuleerd of deels verwijderd.", "paragraphs": ["Sporttribunaal CAS heeft de vierjarige schorsing van Rusland gehalveerd. Een jaar geleden besloot wereldantidopingbureau WADA Rusland nog voor vier jaar uit te sluiten van alle mondiale sportevenementen.", "Bij wereldkampioenschappen en de komende twee Olympische Spelen in Tokio (2021) en Peking (2022) blijven de Russische vlag niet te zien en het Russische volkslied niet te horen, zoals het WADA opdroeg. Ook zijn Russische overheidsfunctionarissen de komende twee jaar niet welkom bij sportevenementen.", "Vanaf december 2022 kunnen de Russen weer onder de eigen vlag uitkomen. \"Dit is echter geen validatie van het gedrag van Rusada (het Russische antidopingbureau, red.) of de Russische autoriteiten\", schrijft het CAS in een verklaring bij de uitspraak.", "Individuele atleten mogen bij de komende twee Spelen alleen deelnemen als ze kunnen aantonen dat ze niet onder de Russische anti-dopingregels vallen en niet hebben samengewerkt met verdachte trainers.", "Geknoei met testresultaten", "Het WADA kwam vorig jaar december tot zijn besluit op aanbeveling van een onderzoekscommissie, die geknoei met gegevens uit het Moskouse dopinglaboratorium had vastgesteld. Testresultaten van Russische sporters, die het WADA pas na lang touwtrekken overhandigd kreeg, bleken gemanipuleerd of deels verwijderd. Ook waren e-mails van officials vervalst."], "authors": [], "keywords": ["wada", "rusland", "van", "met", "vlag", "geen", "niet", "te", "cas", "het", "schorsing", "en", "jaar", "halveert", "twee", "komende", "spelen", "russische"], "pubDate": null, "publicationId": "88173a0d-96a0-3f0e-a203-5a13f8839a59"}