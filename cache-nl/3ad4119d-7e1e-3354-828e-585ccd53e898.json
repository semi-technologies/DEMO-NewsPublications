{"id": "3ad4119d-7e1e-3354-828e-585ccd53e898", "title": "Maradona na dag vol chaos in besloten kring begraven", "url": "https://www.parool.nl/wereld/maradona-na-dag-vol-chaos-in-besloten-kring-begraven~bd3c6531/", "summary": "De begrafeniswagen met het lichaam van Diego Maradona onderweg naar zijn laatste rustplaats.\nBeeld AFPOp de begraafplaats Jard\u00edn de Bella Vista even buiten de Argentijnse hoofdstad Buenos Aires is rond middernacht Nederlandse tijd de besloten uitvaartplechtigheid van Diego Maradona gehouden.\nMaradona werd bijgezet in het familiegraf waar ook zijn ouders begraven zijn.\nHet lichaam van Maradona werd in de nacht van woensdag op donderdag overgebracht naar het presidentieel paleis aan de Plaza de Mayo in Buenos Aires.\nArgentijnse media meldden aanvankelijk dat begrafenis mogelijk zou worden uitgesteld, omdat nog zoveel mensen afscheid wilden nemen van Maradona.", "paragraphs": ["De begrafeniswagen met het lichaam van Diego Maradona onderweg naar zijn laatste rustplaats. Beeld AFP", "Op de begraafplaats Jard\u00edn de Bella Vista even buiten de Argentijnse hoofdstad Buenos Aires is rond middernacht Nederlandse tijd de besloten uitvaartplechtigheid van Diego Maradona gehouden. Dat was te zien op beelden van de Argentijnse televisie.", "Maradona werd bijgezet in het familiegraf waar ook zijn ouders begraven zijn. Bij de plechtigheid waren alleen familieleden en enkele vrienden van de voormalige topvoetballer aanwezig. Maradona overleed woensdag op 60-jarige leeftijd aan hartfalen.", "Het lichaam van Maradona werd in de nacht van woensdag op donderdag overgebracht naar het presidentieel paleis aan de Plaza de Mayo in Buenos Aires. Tienduizenden Argentijnen dromden daar samen om afscheid te nemen van \u2018Pluisje\u2019. Het leidde tot lange rijen voor het Casa Rosada. Toen daar rellen uitbraken, werd het paleis afgesloten. De politie gebruikte traangas en rubberen kogels om de menigte uit elkaar te drijven.", "Fans van voetballegende voor de kapel waar Maradona te ruste wordt gelegd. Beeld EPA", "Donderdag hebben duizenden mensen afscheid genomen van Maradona. Na urenlang wachten in de rij, liepen mensen langs de kist die bedekt was met voetbalshirts en een nationale vlag. Velen gooiden bloemen richting de kist. Mensen riepen \u201cDank je wel, Diego\u201d en \u201cIk hou van je, Diego\u201d.", "Argentijnse media meldden aanvankelijk dat begrafenis mogelijk zou worden uitgesteld, omdat nog zoveel mensen afscheid wilden nemen van Maradona. Toch zette de rouwstoet zoals gepland aan het begin van de avond koers richting de begraafplaats."], "authors": ["Het Parool"], "keywords": ["kring", "van", "chaos", "vol", "besloten", "mensen", "dag", "het", "op", "zijn", "diego", "begraven", "werd", "te", "en", "maradona"], "pubDate": "2020-11-27T02:09:53+01:00", "publicationId": "a3002aeb-6d5a-3894-adcb-0212effbc567"}