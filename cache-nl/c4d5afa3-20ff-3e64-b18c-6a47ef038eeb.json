{"id": "c4d5afa3-20ff-3e64-b18c-6a47ef038eeb", "title": "I survived the Red Light District!", "url": "https://volkskrant.nl/foto/i-survived-the-red-light-district~b959692c/", "summary": "De voorste van de twee, die met de Engelse tekst, gaat geen mondkapje uitdelen aan de eerste vrouw rechts, de blondine.\nZijn mondkapje heeft hij niet van de voorste uitdeler gekregen, zo snel krijg je zo\u2019n ding niet voor.\nAan de achterkant van zijn hand steekt de baard van een sleutel uit.\nEr zijn er heel wat in de Molensteeg, dan zou zijn hand heel wat boller moeten staan.\nVeel effect hebben ze niet, de Wallen voeren al jaren de criminaliteitscijfers in Amsterdam aan.", "paragraphs": ["Mondkapjes uitdelen op de Wallen, Molensteeg, Amsterdam, 21 augustus 2020. Beeld Ramon van Flymen / ANP", "De witte slierten die de twee wandelende billboards vasthouden zijn mondkapjes. De voorste van de twee, die met de Engelse tekst, gaat geen mondkapje uitdelen aan de eerste vrouw rechts, de blondine. Anders had hij zijn lijf al meer haar kant op gedraaid.", "We kunnen ervan uitgaan: als de twee uitdelers het steegje uit zijn, hebben de sekswerkers nog steeds geen mondkapje voor. Terwijl zij met hun inpandige werkzaamheden er meer baat bij hebben dan alles wat op de Wallen buiten loopt. In de verte rechts leunt een man in korte broek tegen een muur, hij trekt aan een sigaret. Hier vooraan heeft een passant in zijn kontzak een walkietalkie, een musthave voor bewakers. En dan de man links in de blauwe trui. Zijn mondkapje heeft hij niet van de voorste uitdeler gekregen, zo snel krijg je zo\u2019n ding niet voor. Hij heeft er al eerder ergens op de Wallen een opgepikt. Grote kans dat hij, net als de andere twee mannen, in de business zit. De ring die uit zijn hand steekt, is onderdeel van een sleutelbos. Aan de achterkant van zijn hand steekt de baard van een sleutel uit. Ieder peeskamertjes is voorzien van een deurslot. Zouden ze allemaal een aparte sleutel hebben? Er zijn er heel wat in de Molensteeg, dan zou zijn hand heel wat boller moeten staan.", "Drie beveiligingscamera\u2019s tel ik in de Molensteeg. Veel effect hebben ze niet, de Wallen voeren al jaren de criminaliteitscijfers in Amsterdam aan. Dat maakt ze er voor toeristen alleen maar aantrekkelijker op: \u2018I survived the Red Light District!\u2019", "De achterste van de twee vrouwen, die met de krullen, roept iets naar de overkant waar een derde vrouw staat, zij draagt netkousen. Haar linkerhand gebaart of ze iets in ontvangst neemt, de rechterhand of ze iets \u00adtegenhoudt. \u2018Krijgen wij geen mondkapjes?\u2019, vraagt ze. \u2018Hoeven we niet!\u2019, roept die met de krulletjes.", "Hoe je precies corona oploopt, is nog steeds niet opgehelderd. Daarom zitten er tussen de maatregelen die door de overheid zijn afgekondigd vast een paar die achteraf nergens op blijken te slaan. Dat kun je de overheid niet kwalijk nemen. Maar wel als de maatregelen onderlinge logica missen. Bezoekers van de Albert Cuypmarkt worden verplicht tot het dragen van mondkapjes, maar hoeren niet? Het mondkapje zou ze hinderen bij het uitoefenen van hun beroep. Ik kan maar \u00e9\u00e9n handeling bedenken waarvoor dat opgaat. De rest van het aanbod kan met mondkapje probleemloos worden uitgevoerd."], "authors": ["Hans Aarsman"], "keywords": ["van", "mondkapje", "op", "twee", "survived", "zijn", "die", "een", "ze", "red", "niet", "district", "er", "light"], "pubDate": "2020-08-27T11:43:00+02:00", "publicationId": "1a359314-37ee-33a8-8de7-301d3eb2ed28"}