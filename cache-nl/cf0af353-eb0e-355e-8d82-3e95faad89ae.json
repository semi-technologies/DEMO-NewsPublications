{"id": "cf0af353-eb0e-355e-8d82-3e95faad89ae", "title": "Jeroen uit Emmen loopt in vijf dagen 170 kilometer door Noord-Nederland om geld op te halen voor het Longfonds", "url": "https://www.dvhn.nl/drenthe/Jeroen-uit-Emmen-loopt-in-vijf-dagen-170-kilometer-door-Noord-Nederland-om-geld-op-te-halen-voor-het-Longfonds-26295421.html", "summary": "De 50-jarige Jeroen Mulder uit Emmen begint op vrijdag 18 december aan een wandeltocht van 170 kilometer door Noord-Nederland.\nIn vijf dagen loopt hij langs vijf ziekenhuizen in Groningen en Drenthe om in de strijd tegen het coronavirus geld op te halen voor het Longfonds.\n\u201eHet was geen corona, maar een verkeerde reactie op een antibioticum\u201d, vertelt hij.\nToen ik onderweg vroeg waar ik een kop koffie kon halen, werd ik door mensen spontaan uitgenodigd om bij hen wat te drinken.\n170 kilometer is misschien een flinke afstand, maar het valt echt in het niet bij wat de zorgmedewerkers doen.\u201dDe doneeractie loopt via de website van het Voor Longfonds.", "paragraphs": ["De 50-jarige Jeroen Mulder uit Emmen begint op vrijdag 18 december aan een wandeltocht van 170 kilometer door Noord-Nederland. In vijf dagen loopt hij langs vijf ziekenhuizen in Groningen en Drenthe om in de strijd tegen het coronavirus geld op te halen voor het Longfonds.", "Mulder kwam op het idee na een periode waarin hij flink ziek is geweest. \u201eHet was geen corona, maar een verkeerde reactie op een antibioticum\u201d, vertelt hij. \u201eIk had heel veel last en kon een tijdje mijn benen niet gebruiken. Na een paar weken herstelde ik en kon ik gelukkig ook weer wandelen. De coronacijfers liepen toen alweer flink op en ik besloot dat ik nog een grote tocht wilde maken om geld in te zamelen voor het longsfonds.\u201d", "\u2018Stiller dan ik gewend was\u2019", "N\u00f3g een tocht, want het is niet de eerste keer dat Mulder dit jaar een flinke wandeltocht maakt. In juni wandelde hij vanaf Emmen naar zijn schoonmoeder in Leiderdorp. \u201eIk had haar tijdens de hele lockdown niet gezien. Als wandelfanaat leek het me leuk om haar te voet op te zoeken.\u201d", "Mulder liet zich voor deze tocht naar eigen zeggen inspireren door de Nederlandse politicus en schrijver Jacob van Lennep. \u201eHij maakte in 1823 een tocht door Nederland om te zien hoe het land erbij lag na de bezetting van Napoleon, maar voor de industri\u00eble revolutie. Het leek mij interessant om te zien hoe Nederland er bij lag na de eerste lockdown.\u201d", "\u201eWat me vooral is bijgebleven is de ongekende vriendelijkheid van mensen\u201d, lacht hij. \u201eIn juni mocht de horeca weer open, maar nog lang niet alles was open. Toen ik onderweg vroeg waar ik een kop koffie kon halen, werd ik door mensen spontaan uitgenodigd om bij hen wat te drinken. Dat gebeurde waar ik ook kwam en dat is me echt bijgebleven. Ook was het een stuk stiller dan ik gewend was. Met name het eerste stuk, tussen Emmen en Hoogeveen, heb ik bijna niemand gezien.\u201d", "\u2018Het valt in het niet bij wat de zorgmedewerkers doen\u2019", "Bij de nieuwe wandeltocht had Mulder het idee om in de ziekenhuizen voor de zorgmedewerkers een symbolisch bosje bloemen neer te leggen. \u201eMaar met de nieuwe cijfers lijkt het me geen goed idee om zomaar dat ziekenhuis binnen te gaan\u201d, vertelt hij. \u201eDe wandeltocht ga ik wel gewoon maken. Ik wil het Longfonds en de coronapati\u00ebnten steunen.\u201d", "Over de af te leggen afstand maakt Mulder geen zorgen. \u201eIk loop echt veel, dus ben goed voorbereid. Hopelijk blijft het droog, maar ook daar kun je je op kleden. 170 kilometer is misschien een flinke afstand, maar het valt echt in het niet bij wat de zorgmedewerkers doen.\u201d", "De doneeractie loopt via de website van het Voor Longfonds."], "authors": ["Aron De Jong"], "keywords": ["om", "hij", "uit", "ik", "een", "voor", "te", "het", "niet", "longfonds", "en", "op", "noordnederland", "vijf", "loopt", "kilometer"], "pubDate": null, "publicationId": "bb59becc-5bf6-3c6d-8cdd-d41716890d16"}