{"id": "fafcbb82-4c54-3b47-a9f5-c21c80d2c018", "title": "Hongaarse media stil over \u2018seksfeest\u2019 parlementari\u00ebr", "url": "https://www.parool.nl/wereld/hongaarse-media-stil-over-seksfeest-parlementarier~b0961c22/", "summary": "In de regeringsgezinde media van Hongarije, en dat zijn bijna alle media, wordt niet het hele verhaal verteld.\nSterker: het gaat regelrecht in tegen het beeld dat hij zorgvuldig van zichzelf heeft gecre\u00eberd.\nOok wordt meer dan eens de suggestie gewekt dat het wel heel toevallig is dat dit precies n\u00fa gebeurt.\nProtestbewegingSzajer (59) is met Orb\u00e1n een van de oprichters van Fidesz aan het eind van de jaren 80.\nSzajer gold lange tijd als de belangrijkste Hongaarse Europarlementari\u00ebr of de \u2018megafoon van Orb\u00e1n\u2019, zoals een anonieme collega hem ooit omschreef.", "paragraphs": ["Beeld Hollandse Hoogte / AFP", "\u201cWat onze afgevaardigde heeft gedaan, past niet binnen de waarden van onze politieke familie,\u201d zei de Hongaarse premier Viktor Orb\u00e1n over de escapades van Jozsef Szajer. \u201cHet is onacceptabel en onverdedigbaar.\u201d Maar w\u00e1t zijn voormalige vertrouweling precies heeft gedaan, is voor veel Hongaren nog steeds niet duidelijk.", "In de regeringsgezinde media van Hongarije, en dat zijn bijna alle media, wordt niet het hele verhaal verteld. Wel wordt bericht over het vertrek van Szajer uit Fidesz, de partij van Orb\u00e1n, en over de excuses die hij aan zijn familie en de partij heeft gemaakt voor het bijwonen van een feestje. De woorden \u2018seks\u2019 en \u2018homo\u2019s\u2019 ontbreken echter volledig.", "Gevoelig", "Orb\u00e1n weet dat homoseksualiteit uitermate gevoelig ligt bij zijn katholieke achterban. Sterker: het gaat regelrecht in tegen het beeld dat hij zorgvuldig van zichzelf heeft gecre\u00eberd. Voor zijn aanhang is hij de beschermer van het christelijke en conservatieve Europa. Niet alleen tegen moslims en vluchtelingen, maar ook tegen alles wat het traditionele gezin aantast. In de visie van Orb\u00e1n hoort daar homoseksualiteit bij.", "Op de dag dat het nieuws bekend werd, zo meldt de Brusselse nieuwssite EU-Observer, opende de site van de publieke omroep met het bericht dat de Hongaren nog nooit zo blij zijn geweest met hun premier. \u2019s Avonds in het tv-journaal wordt alleen melding gemaakt van de verklaring van Szajer, met de nadruk op zijn excuses.", "Persbureau MTI bracht alleen een kort bericht over Szajers verklaring, waarin hij toegeeft dat hij op een feestje was en ontkent dat de ecstasypil die in zijn rugzak zat, van hem is. Dit voorbeeld is gevolgd door andere websites. Ook wordt meer dan eens de suggestie gewekt dat het wel heel toevallig is dat dit precies n\u00fa gebeurt. Hongarije is samen met Polen in een bitter gevecht is verwikkeld met bijna alle andere EU-lidstaten over de komende meerjarenbegroting.", "Telex, een van de weinige onafhankelijke nieuwssites, probeerde voor het kantoor van Orb\u00e1n enkele ministers vragen te stellen over de kwestie, maar dat werd belemmerd door de politie. Hongarije staat inmiddels op de 89ste plek in de Persvrijheidsindex van Verslaggevers zonder Grenzen. Toen Orb\u00e1n in 2010 aan de macht kwam, stond het op plaats 23.", "Protestbeweging", "Szajer (59) is met Orb\u00e1n een van de oprichters van Fidesz aan het eind van de jaren 80. Fidesz was toen een protestbeweging tegen het communistische bewind. Szajer gold lange tijd als de belangrijkste Hongaarse Europarlementari\u00ebr of de \u2018megafoon van Orb\u00e1n\u2019, zoals een anonieme collega hem ooit omschreef. Hij is getrouwd met een bekende rechter van het Constitutioneel Hof. Er gingen al wel langer geruchten over zijn homoseksualiteit, maar dat werd binnen Fidesz gezien als priv\u00e9, zo meldt Politico.", "Szajer bleef altijd vurig de standpunten van Fidesz uitdragen. Ook schreef hij mee aan een wijziging van de grondwet waarmee het traditionele gezin werd benoemd als (enige) hoeksteen van de samenleving. In dat kader ligt er nu een voorstel in het parlement om lhbtq-koppels geen kinderen te laten adopteren. Een regel uit het amendement: \u2018De moeder is een vrouw, de vader is een man.\u2019"], "authors": ["Mark Van Assen"], "keywords": ["van", "seksfeest", "het", "hij", "met", "zijn", "fidesz", "stil", "een", "orb\u00e1n", "dat", "en", "hongaarse", "parlementari\u00ebr", "media"], "pubDate": "2020-12-04T11:19:08+01:00", "publicationId": "a3002aeb-6d5a-3894-adcb-0212effbc567"}