{"id": "d852dabd-2e82-3630-bf62-e3c71454b931", "title": "China klaar voor een retourtje maan met Chang\u2019e-5", "url": "https://volkskrant.nl/nieuws-achtergrond/china-klaar-voor-een-retourtje-maan-met-chang-e-5~b0792562/", "summary": "En dat is nu, veertig jaar later, precies het doel van het Chinese maanproject Chang\u2019e-5 (vernoemd naar de Chinese maangodin): opnieuw maanstenen naar de aarde brengen.\n\u2018Daarom worden deze missies steeds een stapje complexer en uitdagender.\u2019Was het tot voor kort genoeg met het Chang\u2019e-materieel op de maan te landen, Chang\u2019e-5 moet ook weer succesvol kunnen vertrekken.\nDe missie bestaat daarom uit een lander, een voertuig dat weer moet opstijgen, een module die in een baan om de maan blijft en een module die de terugkeer naar aarde regelt.\nVolgens hem is China continu bang voor gezichtsverlies en kondigt het liever achteraf een succes aan, dan dat iedereen meekijkt op het moment dat het nog mis kan gaan.\n\u2018Ik schat dat China met zijn maanprogramma inmiddels voorloopt op de VS, die ook ambities hebben voor een terugkeer naar de maan\u2019, zegt Klein-Wolt.", "paragraphs": ["De Long March 5-raket, die maansonde Chang'e-5 moet lanceren, rijdt richting het lanceerplatform op het Wenchang ruimtecentrum in de zuidelijk Chinese provincie Hainan. Beeld AFP", "Je leest dit stuk, omdat de Chinese raket maandagnacht (lokale tijd) succesvol is gelanceerd. In tegenstelling tot de verwachting was de lancering live te volgen.", "Sinds de ruimterace tussen de Verenigde Staten en de Sovjet-Unie, in het tijdperk van de Koude Oorlog, zijn er geen maanstenen meer naar de aarde gebracht. En dat is nu, veertig jaar later, precies het doel van het Chinese maanproject Chang\u2019e-5 (vernoemd naar de Chinese maangodin): opnieuw maanstenen naar de aarde brengen. Het verzamelde materiaal moet onder meer inzicht verschaffen in het ontstaan en de evolutie van onze kosmische metgezel.", "Naar verwachting vertrekt de krachtige Long March 5-raket maandagnacht Nederlandse tijd vanaf het satellietlanceringscentrum in Wenchang richting maan. Bij een succesvolle terugkeer met maanstenen treedt het Chang\u2019e-programma van het Chinese nationale ruimteagentschap CSNA definitief in de voetsporen van de bemande Apollo-missies (VS) en de Luna-robots van de Sovjet-Unie.", "Eerder zette CSNA met Chang\u2019e-3 al een robotwagentje op de voorzijde van de maan. Vorig jaar boekte het agentschap met opvolger Chang\u2019e-4 zelfs een primeur: het eerste voertuig op de achterkant van de maan, de kant die vanaf de aarde niet is te zien.", "Mensen op de maan", "\u2018Al vanaf dag \u00e9\u00e9n is het einddoel van het Chang\u2019e-programma om mensen op de maan te zetten\u2019, zegt astronoom Marc Klein-Wolt (Radboud Univer\u00adsiteit), die met zijn team een radio\u00adantenne ontwikkelde voor Chang\u2019e-4. \u2018Daarom worden deze missies steeds een stapje complexer en uitdagender.\u2019", "Was het tot voor kort genoeg met het Chang\u2019e-materieel op de maan te landen, Chang\u2019e-5 moet ook weer succesvol kunnen vertrekken. De missie bestaat daarom uit een lander, een voertuig dat weer moet opstijgen, een module die in een baan om de maan blijft en een module die de terugkeer naar aarde regelt. In totaal duurt de missie op het oppervlak \u00e9\u00e9n maan-dag, grofweg 14 aardse dagen. Begin december moeten de maanstenen op aarde zijn.", "Nadat het samengestelde ruimtevaartuig in een baan om de maan terechtkomt, zullen de lander en het deel dat weer moet opstijgen samen afdalen naar de Mons R\u00fcmker, een 1,3 kilometer hoog voormalig vulkanisch actief gebied ten noorden van de beroemde Oceanus Procellarum, de grootste van de donkere lavavlekken die vanaf aarde met het blote oog op de maan zichtbaar zijn.", "Staatsmedia", "Helemaal zeker is de vertrekdatum overigens nog niet. Hoewel verschillende bronnen melding maken van maandag (lokale tijd) als lanceermoment, hebben Chinese staatsmedia dat nog niet bevestigd. \u2018Typisch Chinees\u2019, zegt Klein-Wolt. Volgens hem is China continu bang voor gezichtsverlies en kondigt het liever achteraf een succes aan, dan dat iedereen meekijkt op het moment dat het nog mis kan gaan. \u2018Omgaan met mislukking vinden ze lastig.\u2019", "In tegenstelling tot het gelikte pr-spektakel dat de Amerikaanse Nasa rond zijn lanceringen optuigt, hult CSNA zich vooraf daarom standaard in stilzwijgen. \u2018Dat botste ten tijde van Chang\u2019e-4 weleens. Alles zag er op een gegeven moment z\u00f3 goed uit, dat ik het de hele wereld wilde vertellen. Dat mocht absoluut niet\u2019, zegt Klein-Wolt.", "In diezelfde geest heeft CSNA ook alvast Chang\u2019e-6 in de steigers gezet. Mocht de vijfde missie mislukken, dan wordt de zesde er vrijwel meteen achteraan gestuurd. Alles in jacht op succes. \u2018En als met Chang\u2019e-5 w\u00e9l alles goed verloopt, hebben ze direct het vervolgprogramma al klaar\u2019, zegt Klein-Wolt.", "Voorsprong", "De successen van Chang\u2019e tonen bovenal de kracht van het Chinese ruimtevaartprogramma. \u2018Ze doen nu vooral dingen die de VS en de Sovjet-Unie al eerder hebben gedaan. Maar je moet de Chinezen absoluut niet onderschatten. Deze missies zijn heel moeilijk en vinden niet vaak plaats\u2019, zegt hij. Zo crashte vorig jaar de eerste maanlander van opkomende ruimtemacht India bijvoorbeeld nog vlak voor landing op het grijze oppervlak van de maan.", "\u2018Ik schat dat China met zijn maanprogramma inmiddels voorloopt op de VS, die ook ambities hebben voor een terugkeer naar de maan\u2019, zegt Klein-Wolt. De kans wordt daarom steeds groter dat de volgende mens op de maan geen Amerikaanse vrouw is - iets wat NASA tot doel heeft gebombardeerd voor Apollo-opvolger Artemis - maar een Chinees."], "authors": ["George Van Hal"], "keywords": ["van", "dat", "die", "retourtje", "een", "change5", "het", "en", "op", "voor", "chinese", "klaar", "maan", "met", "china"], "pubDate": "2020-11-19T20:54:00Z", "publicationId": "1a359314-37ee-33a8-8de7-301d3eb2ed28"}