{"id": "b76a53a1-a67b-37c6-9411-12770727ee93", "title": "Mozart Strijkkwintetten en Josquin des Prez: dit waren de beste klassieke albums van de afgelopen week", "url": "https://trouw.nl/recensies/mozart-strijkkwintetten-en-josquin-des-prez-dit-waren-de-beste-klassieke-albums-van-de-afgelopen-week~b8812078/", "summary": "Quatuor Van KuijkMozart StrijkkwintettenIdentiek gekleed en op blote voeten staat het Quatuor Van Kuijk samen met de extra altviolist Adrien La Marca op de hoes van hun nieuwe cd.\nEen ludieke en vrolijke foto van dit jonge kwartet dat aardig aan de weg aan timmeren is.\nThe Tallis ScholarsJosquin des PrezIn 1986 namen The Tallis Scholars onder leiding van Peter Phillips hun eerste cd met missen van Josquin des Prez op.\nBriljant georkestreerde composities en een kolfje naar de hand van de Italiaanse maestro.\nDe \u2018Leggenda\u2019 voor cello en orkest, \u2018Di sera\u2019 voor twee hobo\u2019s en strijkorkest en een Aria voor strijkorkest.", "paragraphs": ["Quatuor Van Kuijk", "Mozart Strijkkwintetten", "Identiek gekleed en op blote voeten staat het Quatuor Van Kuijk samen met de extra altviolist Adrien La Marca op de hoes van hun nieuwe cd. Instrumenten in de hand. Een ludieke en vrolijke foto van dit jonge kwartet dat aardig aan de weg aan timmeren is. Voor velen gelden Mozarts Strijkkwintetten KV 515 en 516 als het nec plus ultra van de kamermuziek. De Van Kuijks maken dat in iedere maat van hun gave interpretatie hoorbaar.", "Herv\u00e9 Niquet", "Richard Coeur de Lion", "In Tsjaikovski\u2019s opera \u2018Pique Dame\u2019 zingt de oude gravin mijmerend een aria die zij zich herinnert uit haar jonge jaren in Parijs. Tsjaikovski gebruikte daarvoor een aria van Gr\u00e9try uit diens opera \u2018Richard Coeur de Lion\u2019 uit 1784. Het origineel is nu te horen op een nieuwe opname van die onbekende opera over Richard Leeuwenhart. Herv\u00e9 Niquet dirigeert solisten en Le Concert Spirituel in een live-opname uit Versailles.", "The Tallis Scholars", "Josquin des Prez", "In 1986 namen The Tallis Scholars onder leiding van Peter Phillips hun eerste cd met missen van Josquin des Prez op. Het was nooit de bedoeling om een complete cyclus te maken, maar met de release van deze cd heeft het onvolprezen koor nu alle achttien missen van de Renaissance-meester opgenomen. Op deze laatste cd zingt het de missen \u2018D\u2019ung aultre amer\u2019 en \u2018Faysant regrezt\u2019 alsmede de beroemdste: Missa \u2018Hercules Dux Ferrariae\u2019.", "Riccardo Chailly", "Respighi", "Met zijn orkest Filarmonica della Scala toerde Riccardo Chailly een paar jaar geleden door Europa met op het programma muziek van Ottorino Respighi. Briljant georkestreerde composities en een kolfje naar de hand van de Italiaanse maestro. Nu is er een cd waarop Chailly, zoals zo vaak, Respighi\u2019s bekende composities als \u2018Pini di Roma\u2019 en \u2018Fontane di Roma\u2019 afwisselt met onbekende muziek. De \u2018Leggenda\u2019 voor cello en orkest, \u2018Di sera\u2019 voor twee hobo\u2019s en strijkorkest en een Aria voor strijkorkest."], "authors": ["Peter Van Der Lint"], "keywords": ["van", "dit", "josquin", "het", "op", "met", "prez", "waren", "voor", "strijkkwintetten", "mozart", "een", "en", "uit", "week", "opera", "cd", "klassieke"], "pubDate": "2020-12-04T14:35:00+01:00", "publicationId": "b66cd8e4-4294-3571-bcd7-e490527f1a48"}