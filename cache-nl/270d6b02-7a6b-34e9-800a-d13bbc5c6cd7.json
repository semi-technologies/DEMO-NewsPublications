{"id": "270d6b02-7a6b-34e9-800a-d13bbc5c6cd7", "title": "De jongensdroom van vluchteling Alia Camara (22) komt uit: vanaf heden is hij profvoetballer bij Panionios", "url": "https://trouw.nl/buitenland/de-jongensdroom-van-vluchteling-alia-camara-22-komt-uit-vanaf-heden-is-hij-profvoetballer-bij-panionios~b77d3f18/", "summary": "Zoals dat van de 22-jarige Alia Camara uit Guinee.\nZijn droom is uitgekomen, nu voetbalclub Panionios uit Athene hem als middenvelder heeft toegevoegd aan de selectie.\nPanionios stelt zijn nieuwste aanwinst voor op zijn Facebookpagina.\nHij had smokkelaars grof geld betaald nadat die hem beloofd hadden dat hij daar bij een topclub terecht kon.\nDit seizoen degradeerde Panionios van de hoogste divisie naar het amateurvoetbal, omdat het zijn begroting niet rond kreeg.", "paragraphs": ["Tussen alle ellende van de in Griekenland gestrande vluchtelingen zorgt een enkel verhaal af en toe voor wat hoop en vreugde. Zoals dat van de 22-jarige Alia Camara uit Guinee. Hij wilde maar \u00e9\u00e9n ding: voetballer worden. Zijn droom is uitgekomen, nu voetbalclub Panionios uit Athene hem als middenvelder heeft toegevoegd aan de selectie.", "Panionios stelt zijn nieuwste aanwinst voor op zijn Facebookpagina. Als 17-jarige kwam Camara naar Turkije, zo valt er te lezen. Hij had smokkelaars grof geld betaald nadat die hem beloofd hadden dat hij daar bij een topclub terecht kon. Enige tijd later liet hij zich naar Lesbos smokkelen, waar hij in het beruchte, onlangs afgebrande kamp Moria verbleef. Zijn verhaal en talent werden opgemerkt door een echtpaar, dat hem hielp met het verkrijgen van een verblijfsstatus en vervolgens in contact bracht met Panionios. De club heeft de speler per deze maand ingelijfd.", "Dat juist Panionios Camara aantrok, is geen toeval. De oudste club van Griekenland werd in 1890 opgericht in Smyrna, het huidige Izmir in Turkije. Toen de Griekse bewoners daar in 1922 werden verdreven, kwamen zij terecht in een haastig uit de grond gestampte nieuwe wijk in Athene: Nea Smyrni. Als vluchtelingen dus. Panionios zetelt daar tot op de dag van vandaag.", "\u2018Als vaandeldragende club van vluchtelingen kunnen we er alleen maar trots op zijn dat we Alia in onze gelederen hebben\u2019, schrijft Panionios trots, gevolgd door twee hartjes. Camara poseert eronder in het clubtenue. De eigenaren hopen dat hun nieuwste speler de club naar nieuwe hoogten brengt. Dit seizoen degradeerde Panionios van de hoogste divisie naar het amateurvoetbal, omdat het zijn begroting niet rond kreeg.", "Lees ook:", "Het nieuwe Moria is niet goed, maar beter dan het was", "", "Nadat het vluchtelingenkamp Moria vorige maand volledig afbrandde, werd een nieuw kamp op Lesbos uit de grond gestampt. \u2018Dit is een noodkamp\u2019."], "authors": ["Thijs Kettenis"], "keywords": ["van", "jongensdroom", "het", "op", "hij", "naar", "zijn", "profvoetballer", "heden", "panionios", "een", "vluchteling", "dat", "uit", "komt", "vanaf"], "pubDate": "2020-11-16T11:25:00+01:00", "publicationId": "b66cd8e4-4294-3571-bcd7-e490527f1a48"}