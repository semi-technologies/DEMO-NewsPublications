{"id": "14b10eec-df0d-305e-9472-0b157dcae196", "title": "Het bedrijfsleven krijgt een te prominente rol in het reddingsplan van het kabinet", "url": "https://trouw.nl/opinie/het-bedrijfsleven-krijgt-een-te-prominente-rol-in-het-reddingsplan-van-het-kabinet~b2909d39/", "summary": "Is dit het juiste moment om Wopke Hoekstra te feliciteren met zijn benoeming tot politiek leider van de christen-democraten en lijsttrekker van het CDA bij de komende verkiezingen?\nZij profileren het beleid van \u2018de grote redder voor het bedrijfsleven\u2019.\nMaar het overeind houden van zombiebedrijven blokkeert de gezondmaking van het bedrijfsleven.\nKruising van wegenWij staan op een kruising van wegen: we kunnen rechtdoor (neoliberaal met een sociaal randje), we kunnen ook voor een andere koers kiezen.\nEen aantal waardes moeten worden heroverwogen zoals het klimaat, milieu en natuur (biodiversiteit) alsmede de sociaal-maatschappelijke fundamenten, de staatsinrichting van Europa en een herwaardering van de democratie en het neoliberalisme.", "paragraphs": ["Is dit het juiste moment om Wopke Hoekstra te feliciteren met zijn benoeming tot politiek leider van de christen-democraten en lijsttrekker van het CDA bij de komende verkiezingen?", "De eerste vraag is hoe het CDA programmatisch in de samenleving staat. Welke belangen worden nagestreefd? Staat Wopke Hoekstra links dan wel rechts van het midden? Het antwoord daarop is niet moeilijk te beantwoorden. In het kabinet-Rutte III gedraagt hij zich als een lakei van neoliberalisme.", "Binnen de drie W\u2019s (Wopke, Wiebes en Wouter) wordt Wopke ingezet om het geld te leveren voor de corona-steunprogramma\u2019s van de twee liberale bewindslieden Eric Wiebes van de VVD en Wouter Koolmees van D66. Zij profileren het beleid van \u2018de grote redder voor het bedrijfsleven\u2019. Maar het overeind houden van zombiebedrijven blokkeert de gezondmaking van het bedrijfsleven. Verder zit er ook een sociaal-maatschappelijke kant aan de hulpprogramma\u2019s en die blijft onderbelicht.", "Financiers worden uit de wind gehouden", "Wie hebben er het grootste belang bij dat de getroffen bedrijven deze tegenslag overleven? Dat zijn op de eerste plaats de aandeelhouders, daarna leasemaatschappijen en huiseigenaren die panden verhuren aan ondernemingen en culturele instellingen. Ik doel op musea, luchtvaartmaatschappijen en bierbrouwerijen, deze laatste in relatie tot caf\u00e9s en restaurants. En pas daarna zou de overheid in beeld moeten komen. Maar als gevolg van het neoliberale beleid dat wordt gevoerd, is daarover geen discussie: de overheid gaat het probleem in zijn eentje oplossen en houdt daarmee de financiers uit de wind.", "Ik bedoel met de overheid natuurlijk de belastingbetalers, de huidige en de toekomstige. Daarmee legt dit kabinet een zware last op volgende generaties, die zich daarvan niet bewust zijn. Met deze aanpak worden de belangen van ondernemers/aandeelhouders sterk bevoordeeld en worden kapitaalverschaffers en beleggers gesauveerd, terwijl de burgers, ook de jongeren en hun nakomelingen, de rekening gepresenteerd krijgen.", "De overheid bood de bedrijven aan de ondernemersrisico\u2019s over te nemen en de beleggers in de westerse wereld streken de revenuen op hetgeen resulteert in stijgende effectenkoersen. De WWW\u2019s presenteren hun steunprogramma\u2019s zo dat niemand argwanend wordt. Voor alle duidelijkheid: ik vind dat de overheid als achtervang er altijd moet zijn voor getroffenen die slachtoffer zijn geworden van de crisis. Ook voor de werknemers die nu thuiszitten met een inkomen en maar moeten afwachten hoe hun toekomst eruit gaat zien.", "Kruising van wegen", "Wij staan op een kruising van wegen: we kunnen rechtdoor (neoliberaal met een sociaal randje), we kunnen ook voor een andere koers kiezen. Er zullen keuzes gemaakt moeten worden over de richting die we in gaan slaan. We weten dat na iedere pandemie de wereld verandert en dat de panelen gaan schuiven. Wat we niet meer kunnen ontkennen is dat onze maatschappij voor enorme opdrachten staat: het bouwen en inrichten van een samenleving voor onze jongeren. Wat op ons afkomt is robotisering, kunstmatige intelligentie, meer b\u00e8tagericht handelen (algoritmes), de macht van data, internet en digitalisering. Een aantal waardes moeten worden heroverwogen zoals het klimaat, milieu en natuur (biodiversiteit) alsmede de sociaal-maatschappelijke fundamenten, de staatsinrichting van Europa en een herwaardering van de democratie en het neoliberalisme.", "Verder heb ik mijn twijfels over de gevolgen van het monetaire beleid van de Europese Centrale Bank (ECB) dat door Wopke Hoekstra wordt uitgevoerd, waarbij spaarders geen rente meer krijgen op hun spaargeld. Ik denk ook aan een herprofilering van sociale waarden als arbeid, opleiding, veiligheid en privacy. De politiek moet nu besluiten nemen waardoor voorkomen wordt dat de werknemer van de toekomst de moderne slaaf van de commerci\u00eble bedrijven wordt. De vraag is of Wopke nu voor de natie gaat staan en de regie overneemt.", "Lees ook:", "Hoe het politieke debat verdween in de coronacratie", "Nu Nederland getroffen wordt door de tweede golf van de coronacrisis, is het raadzaam om terug te blikken op het politieke debat tijdens de eerste golf. Met de parlementaire controle was het niet best gesteld, concludeert Lex Oomkes.", "Dat het neoliberalisme stervende is, hebben we wel vaker gehoord", "In het Filosofisch Elftal legt Trouw een actuele vraag voor aan twee filosofen uit een poule van elf. Deze week: loopt het neoliberalisme, zoals minister Hugo de Jonge beweert, ten einde? Het elftal is sceptisch"], "authors": ["Jan Blankestein"], "keywords": ["krijgt", "zijn", "van", "voor", "rol", "en", "een", "wordt", "reddingsplan", "kabinet", "bedrijfsleven", "prominente", "te", "op", "het", "worden", "dat"], "pubDate": "2021-01-01T09:27:00Z", "publicationId": "b66cd8e4-4294-3571-bcd7-e490527f1a48"}