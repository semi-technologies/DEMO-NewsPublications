{"id": "23755cf1-1878-3cb3-81b4-79d6b5d0701a", "title": "Aan het einde van de oudejaarsconference kreeg Youp toch nog grip", "url": "https://www.parool.nl/kunst-media/aan-het-einde-van-de-oudejaarsconference-kreeg-youp-toch-nog-grip~bfa050ab/", "summary": "En \u2013 hinderlijk voor een cabaretier die gewend was de massa om zijn vinger te winden \u2013 een aanzienlijk deel van het publiek volgt Youp ook niet meer.\nVooral in het eerste deel van zijn conference lijkt de klok op het midden van de jaren negentig te staan, niet toevallig de hoogtijdagen van de populariteit van Van \u2019t Hek (66).\nbelachelijk worden gemaakt; ze klinken als de pick-upnaald die in de groef van het vinyl is blijven hangen.\nOok met de onwrikbare Nederlandse oudejaarstraditie \u2013 ingezet door Wim Kan, een van Van \u2019t Heks helden \u2013 moet het dit jaar allemaal anders.\nEn dat terwijl Youp, zoveel is al enige jaren duidelijk, het liefst alles bij het oude had gehouden.", "paragraphs": ["Youp van 't Hek vanuit het 'Torentje' in zijn oudejaarsconference. Beeld NPO", "Zijn kinderen waren nerveus voor deze oudejaarsconference. \u201cPapa, je bent nog wel grappig, maar Nederland heeft een ander gevoel voor humor gekregen.\u201d", "Het is al ver in de tweede helft van Youp van \u2019t Heks tiende \u2013 en laatste \u2013 eindejaarsvoorstelling als de komiek dan toch tot de kern komt. Heeft hij zelf zijn hele loopbaan geroepen dat de mensen om hem heen er maar weinig van begrepen, inmiddels snapt Van \u2019t Hek er zelf nog maar weinig meer van. En \u2013 hinderlijk voor een cabaretier die gewend was de massa om zijn vinger te winden \u2013 een aanzienlijk deel van het publiek volgt Youp ook niet meer.", "Buitenstaanders", "In Korrel Zout schetst hij een tijdsgewricht waarin de personages in zijn verhaal \u2013 zoals altijd volkse types met het hart op de tong en de zelfspot door de aderen \u2013 steeds meer buitenstaanders zijn geworden. Dat dat in toenemende mate ook voor de cabaretier zelf geldt, is in deze voorstelling tegelijk zijn zwakte als zijn kracht.", "Vooral in het eerste deel van zijn conference lijkt de klok op het midden van de jaren negentig te staan, niet toevallig de hoogtijdagen van de populariteit van Van \u2019t Hek (66). Grappen waarbij rouw om huisdieren, dragonders van echtgenotes en zelfs mindfulness (bestaat dat eigenlijk nog?) belachelijk worden gemaakt; ze klinken als de pick-upnaald die in de groef van het vinyl is blijven hangen.", "De manier waarop Van \u2019t Hek zijn conference moet spelen is in die zin een grap in zichzelf. Ook met de onwrikbare Nederlandse oudejaarstraditie \u2013 ingezet door Wim Kan, een van Van \u2019t Heks helden \u2013 moet het dit jaar allemaal anders. De theaters zijn gesloten. De oudejaars kan niet live vanuit een bulderend Carr\u00e9 of Oude Luxor.", "Contactsport", "Na lang wikken en wegen heeft Van \u2019t Hek besloten een try-out uit te laten zenden. Een moedige beslissing. In Utrecht speelde hij op 12 december voor het door hem zo gehekelde aantal van dertig man. Cabaret is immers contactsport. De lege zaal maakt het voor een komiek ondoenlijk om mee te deinen op de lach. En dan mist Van \u2019t Hek ook nog de laatste drie weken aan actualiteit, in een wereld die elke dag drie keer om zijn as lijkt te draaien.", "Kortom: alles is anders. En dat terwijl Youp, zoveel is al enige jaren duidelijk, het liefst alles bij het oude had gehouden. Toch krijgt hij naarmate de 80 minuten vorderen grip op de tijdsgeest. Juist door zichzelf zonder censuur te bekijken, speelt hij een sterke tweede helft.", "Eigen gelijk", "Hij vertelt over zijn eigen coronabesmetting, over de \u2018botsing tussen mij en de wereld\u2019 en over het eigen gelijk waarin ook het zogenaamd progressieve smaldeel van de bevolking zich wentelt. Zijn pleidooi voor een beetje lucht in het maatschappelijk debat is helemaal raak. Net als zijn gloedvolle ode aan het zorgpersoneel.", "Ontroerend is de beschrijving van zijn ritje naar huis als hij \u2013 \u2018Ik werd om mijn buik gelegd, maar teruggedraaid\u2019- het virus heeft weerstaan en ontslagen is uit het ziekenhuis. Zijn gedachten zijn bescheiden: \u2018Ik dacht alleen: ik ben er nog.\u2019", "Na tien televisieconferences geldt dat niet langer voor Van \u2019t Hek op 31 december. Na zijn overdonderende debuut op dat podium in 1989 en drie decennia van vaak onbedaarlijke eindejaarspret is \u2013 zo kan het soms ook gaan \u2013 een mooie traditie ten einde. Dat is niet erg, maar missen zullen we hem wel."], "authors": ["Stefan Raatgever"], "keywords": ["zijn", "van", "nog", "hek", "toch", "voor", "en", "een", "dat", "grip", "aan", "kreeg", "op", "te", "het", "einde", "youp", "oudejaarsconference"], "pubDate": "2021-01-01T12:33:00Z", "publicationId": "a3002aeb-6d5a-3894-adcb-0212effbc567"}