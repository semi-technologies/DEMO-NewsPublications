{"id": "05dce22a-4ee0-390d-a99b-6d5b146a60a6", "title": "Het fameuze Russische fatalisme is weer duidelijk zichtbaar", "url": "https://www.parool.nl/columns-opinie/het-fameuze-russische-fatalisme-is-weer-duidelijk-zichtbaar~b65cc85c/", "summary": "Boris kreeg \u2013 na dit bezoek \u2013 ook als een van de eerste Russen het Spoetnikvaccin toegediend.\nVrij vertaald is dat een houding of gedrag van mensen die problemen niet onder ogen willen zien en tegelijkertijd hopen dat het allemaal goed afloopt.\nHet toont juist de veerkracht van het Russische karakter.\nEn het fameuze Russische fatalisme dat onvermijdelijk uit avos\u2019 voortkomt, heeft in Russische ogen ook iets heel moois.\nDerk Sauer is uitgever van The Moscow Times en columnist bij Het Parool.", "paragraphs": ["Eerder schreef ik over onze kennis Boris \u2013 een hoge Russische official en zakenman die alvorens bij Poetin op bezoek te gaan eerst twee weken met zijn gehele familie in quarantaine moest.", "Boris kreeg \u2013 na dit bezoek \u2013 ook als een van de eerste Russen het Spoetnikvaccin toegediend.", "Deze week ontving ik een appje dat de hele familie \u2013 inclusief Boris \u2013 nu thuis met corona op bed ligt. Dat doet vragen rijzen over de effectiviteit van Spoetnik.", "Maar ik schrok vooral voor Masha \u2013 de dochter in de familie. Zij is net twee maanden zwanger van haar tweede kindje.", "Over corona en zwangerschap is nog weinig bekend. Deskundigen denken dat de foetus hier niet onder lijdt, maar leuk is bepaald anders.", "Natuurlijk, de hele familie is bezorgd, maar mij valt toch vooral de gelatenheid op waarmee alles wordt geaccepteerd.", "Terwijl mensen bij bosjes neervallen met corona gaat het dagelijks leven in Moskou gewoon door. De overheid blijft hardnekkig weigeren om nieuwe lockdownmaatregelen in te voeren.", "In Rusland bestaat het begrip avos\u2019. Vrij vertaald is dat een houding of gedrag van mensen die problemen niet onder ogen willen zien en tegelijkertijd hopen dat het allemaal goed afloopt.", "Het leven is nu eenmaal onvoorspelbaar, en daarom kun je maar beter hopen op beetje mazzel.", "Russen zien avos\u2019 niet als iets negatiefs. Het toont juist de veerkracht van het Russische karakter. Russen kunnen veel beter dan wij Nederlanders met slecht nieuws omgaan.", "En het fameuze Russische fatalisme dat onvermijdelijk uit avos\u2019 voortkomt, heeft in Russische ogen ook iets heel moois.", "\u2018Tegen ziekte bestaat een goede remedie,\u2019 schreef de filosoof Friedrich Nietzsche al, \u2018het Russische fatalisme \u2013 waarmee de gewonde Russische soldaat voor wie het gevecht te lang duurt zich zonder te rebelleren neervlijt in de sneeuw.\u2019", "Dat doen de Russen nu ook tijdens deze corona-epidemie. Ze hopen stuk voor stuk het geluk te hebben om aan de ziekte te ontsnappen en veranderen hun gedrag nauwelijks om hier zelf aan bij te dragen.", "En als ze het toch krijgen: jammer, maar helaas.", "Het begrip \u2018nationale identiteit\u2019 staat ernstig ter discussie, maar juist in tijden van crisis zie je het enorme verschil in houding tussen Europa en Rusland. (En Amerika trouwens, waar een obsessie bestaat voor individuele vrijheid).", "Russen slingeren al eeuwen heen en weer tussen de Europese verlichting en de Mongoolse steppen.", "Als puntje bij paaltje komt blijkt de Russische ziel \u2013 zo mooi verankerd in het begrip avos\u2019 \u2013 springlevend.", "Derk Sauer is uitgever van The Moscow Times en columnist bij Het Parool. Hij is ook \u00adoprichter van de Russische krant Vedomosti en oud-uitgever van RBK Gazeta."], "authors": ["Derk Sauer"], "keywords": ["russische", "van", "duidelijk", "zichtbaar", "voor", "fameuze", "fatalisme", "en", "een", "weer", "bij", "te", "het", "maar", "dat"], "pubDate": "2021-01-10T10:00:31Z", "publicationId": "a3002aeb-6d5a-3894-adcb-0212effbc567"}