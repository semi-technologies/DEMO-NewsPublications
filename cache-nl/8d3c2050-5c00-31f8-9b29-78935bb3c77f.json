{"id": "8d3c2050-5c00-31f8-9b29-78935bb3c77f", "title": "Deze eigenschappen kun je beter niet noemen bij een sollicitatiegesprek", "url": "https://www.metronieuws.nl/geld-carriere/2020/12/eigenschappen-niet-noemen-bij-een-sollicitatiegesprek/", "summary": "Deze eigenschappen kun je beter niet noemen bij een sollicitatiegesprekBij een sollicitatiegesprek weet je van een aantal vragen zeker dat ze gaan komen.\nHet is belangrijker dat je inziet dat je deze eigenschappen hebt en dat je hier iets mee doet.\nZeg niet dat je een perfectionist bentHeel veel mensen noemen dat ze een perfectionist zijn tijdens hun sollicitatiegesprek.\nZeggen dat je geen slechte kwaliteiten hebtVermijd dit ten alle tijden: zeggen dat je geen slechte eigenschap hebt.\nStudeer je antwoorden voor het sollicitatiegesprek niet inNatuurlijk moet je je voorbereiden op het sollicitatiegesprek, maar probeer je antwoorden niet in te studeren.", "paragraphs": ["Deze eigenschappen kun je beter niet noemen bij een sollicitatiegesprek", "Bij een sollicitatiegesprek weet je van een aantal vragen zeker dat ze gaan komen. Zo ook de vraag naar een slechte eigenschap. Wat moet je dan vooral ni\u00e9t zeggen?", "Werkgevers willen graag weten of je kritisch op jezelf kunt reflecteren en jezelf kunt verbeteren. Echt waar: het hebben van slechte eigenschappen en kwaliteiten is helemaal niet erg. Je kunt niet perfect zijn. Het is belangrijker dat je inziet dat je deze eigenschappen hebt en dat je hier iets mee doet.", "Er zijn een aantal dingen die je beter niet kunt noemen. Vaak zijn het dingen die bijna iedereen zegt of zijn ze juist te specifiek.", "1. Noem geen specifieke vaardigheid", "Je kunt beter geen specifieke vaardigheid (zoals Photoshop, we zeggen maar iets) noemen als slechte eigenschap. Dit is vaak niet wat ze bedoelen met de vraag en dit zijn dingen die je in principe kunt leren goed te doen. Het is niet echt een zwakke plek waar je mee moet dealen op de werkvloer.", "2. Noem geen specifieke karaktereigenschap", "Het is belangrijk om eerlijk te zijn, maar wees voorzichtig met het noemen van specifieke karaktereigenschappen. Solliciteer je voor een baan in sales? Dan is het geen goede zet om te noemen dat je verlegen bent, want dat matcht niet echt met wat de baan van je vraagt. Je wilt namelijk dat ze je aannemen. Maak het minder breed en vertel bijvoorbeeld dat je het moeilijk vindt jezelf open te stellen.", "3. Geen flauw grapje bij het sollicitatiegesprek", "Het is logisch dat je dit een lastige vraag vindt en daarom zegt je instinct misschien dat dit een goed moment is om een grapje te maken. Alleen weet je niet hoe er gereageerd wordt. Ga voor een veilig antwoord en maak daarom geen flauw grapje. Kortom: weet hoe je je slechte eigenschap moet brengen.", "4. Zeg niet dat je een perfectionist bent", "Heel veel mensen noemen dat ze een perfectionist zijn tijdens hun sollicitatiegesprek. Het kan natuurlijk waar zijn in jouw geval, maar het is alsnog een clich\u00e9 waar niet veel werkgevers op zitten te wachten. Bovendien is dit in veel gevallen ook een goede kwaliteit waar je gebruik van kan maken.", "5. Gebruik workaholic niet als antwoord", "Ook workaholic als slechte eigenschap horen werkgevers vaak. Daarom zullen ze waarschijnlijk vragen wat je hier dan precies mee bedoelt en of je een voorbeeld hebt. Bovendien waarderen werkgevers het wanneer je een goede balans van werk en priv\u00e9 hebt.", "6. Zeggen dat je geen slechte kwaliteiten hebt", "Vermijd dit ten alle tijden: zeggen dat je geen slechte eigenschap hebt. Iedereen heeft dingen die kunnen verbeteren, jij ook. Werkgevers houden ervan als je kritisch en eerlijk naar jezelf kunt kijken.", "7. Studeer je antwoorden voor het sollicitatiegesprek niet in", "Natuurlijk moet je je voorbereiden op het sollicitatiegesprek, maar probeer je antwoorden niet in te studeren. Zo lijkt het alsof je niet oprecht bent en weten werkgevers alsnog niet precies wat ze aan je hebben.", "Lees ook: 3 veelgehoorde leugens tijdens het sollicitatiegesprek"], "authors": [], "keywords": ["beter", "geen", "bij", "deze", "het", "zijn", "niet", "je", "sollicitatiegesprek", "een", "eigenschappen", "dat", "kun", "en", "te", "ze", "noemen"], "pubDate": "2020-12-09T20:59:27+00:00", "publicationId": "7c385e14-de2a-3447-b45a-fe7d316f7641"}