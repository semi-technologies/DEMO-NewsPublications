{"id": "8a3aecd0-df3e-3eff-aef1-2caf04994439", "title": "De liefde voor Het Bureau: \u2018Deprimerend, hilarisch en relativerend\u2019", "url": "https://trouw.nl/cultuur-media/de-liefde-voor-het-bureau-deprimerend-hilarisch-en-relativerend~b3fb3930/", "summary": "\u201cOmdat Het Bureau het allermooiste is wat er ooit in Nederland is verschenen.\nJe leest het elke keer weer op \u00adandere personages, en op die manier kun je Het Bureau je hele leven blijven lezen.\nAls \u00adiemand \u2018literair\u2019 wil zijn met \u00adallemaal metaforen, moet ik het drie, vier keer lezen om het te snappen.\nToen ik het gedrukt zag, dacht ik dat ook: wat is het dun.\n\u201cIn die zin is Het Bureau deprimerend, het drukt je met de neus op heel nare feiten.", "paragraphs": ["Gerbrand Bakker: Eerst had ik een hekel aan Nicolien, nu hou ik van haar", "De vraag of hij over zijn liefde voor Het Bureau wil praten, \u00adbeantwoordt schrijver Gerbrand Bakker (1962) vanuit zijn huis in de Eifel met een appje: \u2018Ik heb bijna deel 4 voor de vierde keer uit\u2019. En een paar dagen later, aan de telefoon, meldt hij dat hij alweer midden in deel 5 zit. Zo veel pagina\u2019s, zo vaak: waarom? \u201cOmdat Het Bureau het allermooiste is wat er ooit in Nederland is verschenen. De boeken ademen een enorme sfeer en weemoedigheid uit. Een sfeer waar je heimwee naar kunt \u00adhebben.", "\u201cIk zit in de jury van de Anton Wachterprijs. Daarvoor moest ik 140 debuten lezen van wisselende kwaliteit. Daarna had ik zin in een heel goed, stevig, dik boek. Toen ben ik weer begonnen aan Meneer Beerta, het \u00adeerste deel uit de reeks. En als ik begin, kan ik niet meer stoppen. Het is elke keer weer nieuw en fris. De eerste keer, 25 jaar geleden, had ik een bloedhekel aan Nicolien (de vrouw van hoofdpersoon Maarten Koning, red.) Ze is heel principieel, en heel onredelijk. Hoe ze roept: \u2018Ga mijn huis uit\u2019. Hoezo haar huis, terwijl ze nooit heeft gewerkt? Maar nu hou ik van haar. Je leest het elke keer weer op \u00adandere personages, en op die manier kun je Het Bureau je hele leven blijven lezen.", "Beeld Thekla Ehling", "\u201cZo heb ik nu ook ontdekt dat in deel 1 Dieuwertje Blok wordt \u00adgeboren, de dochter van Dick Blok: in het boek Jaap Balk, de baas van Voskuil bij het Meertens Instituut. Ik kwam zelf als student op het instituut, ik kan me veel personages herinneren.", "\u201cIk kom er steeds meer achter dat ik veel aan Voskuils manier van schrijven te danken heb. Het is een droge beschrijving van dertig jaar op een instituut. Dat heb ik ervan geleerd: je kunt \u00addingen beschrijven en daardoor iets duidelijk maken, zonder te psychologiseren. En je hoeft geen metaforen te gebruiken, dat is nergens voor nodig. Als \u00adiemand \u2018literair\u2019 wil zijn met \u00adallemaal metaforen, moet ik het drie, vier keer lezen om het te snappen.", "\u201cDe stijl van Voskuil is onovertroffen. Hoe vaak er niet staat dat Wim Bosman tijdens een \u00adgesprek \u2018licht met zijn hoofd schudt\u2019. Mij valt steeds meer op hoe literair het in elkaar steekt. Zoals waar ik nu ben: er is een pakje tabak van Maarten \u00adKonings bureau verdwenen, en dat blijft maar doorspelen op de pagina\u2019s daarna.", "\u201cMijn laatste boek Knecht, alleen is een stuk dunner, ja. Toen ik het gedrukt zag, dacht ik dat ook: wat is het dun. Maar het was precies de goede lengte voor wat ik wilde zeggen. Het Bureau is meer dan vijfduizend bladzijden, en die had \u00adVoskuil nodig. Daar zit de kracht in.\u201d", "Student Jesse Doomen: Het gaat maar door, net als het leven zelf", "Beeld Judith Jockel", "Hoe kom je erop om als 21-jarige aan een reeks van zeven van die pillen te beginnen \u2013 en door te lezen? Jesse Doomen is nu aangekomen in deel 4, Het A.P. Beerta Instituut. En ja, de laatste drie delen gaat hij ook uit de bibliotheek halen. \u201cIk heb een lijst van beste Nederlandse boeken op internet opgezocht en toen deel 1 uit de boekenkast van mijn moeder gehaald. Toen wist ik nog niet dat er nog zes andere delen zijn.", "\u201cIk studeer global sustainability science, een duurzaamheids\u00adstudie, in het Engels. Ik wilde meer Nederlands lezen, omdat ik nu ook een minor journa\u00adlistiek doe. De strategie is dat ik door meer te lezen beter ga schrijven. Die karige, rustige stijl van Het \u00adBureau vind ik heel fijn. Het voelt niet als werken, ik werd er wel door gegrepen. Het heeft geen echte verhaalopbouw, zoals romans die gewoonlijk hebben. Het gaat maar door, zonder hoofdstukken, eigenlijk zoals het leven zelf.", "Beeld Judith Jockel", "\u201cIk voel me met alle personages wel verbonden. \u00adIedereen is vervelend op zijn eigen manier, maar heeft ook wel iets aardigs. Maarten \u00adKoning ergert zich veel aan mensen, zoals Bart Asjes, die nooit verantwoordelijkheid durft te nemen. Dat maakt zo\u2019n Asjes ook sympathiek en herkenbaar.", "\u201cMaarten Koning wil zijn eigen baan eigenlijk niet, vanaf \u00adbladzijde 1. Toch neemt hij er steeds meer taken bij. Best schrijnend. Anderen op het \u00adinstituut doen precies het \u00adomgekeerde. Die zeggen niets slechts over hun werk, om niet op te vallen, omdat ze niets willen doen.", "\u201cSoms wil ik passages voorlezen die ik grappig vind. Maar dan is het moeilijk uit te leggen waarom. Het kan teruggrijpen op iets van honderd pagina\u2019s eerder. Maar het is ook een \u00adbepaald soort grappig.\u201d", "Elsbeth Etty: Het Bureau lijkt op een soap, je kunt niet stoppen", "Beeld Judith Jockel", "Het Bureau, dat is Kafka, maar dan in een beter verteerbare vorm, zegt Elsbeth Etty (1951), literair recensent, neerlandica en columnist. On\u00adversneden nihilisme \u2013 maar dan grappig, en schaamteloos. Zelf schreef Etty de afgelopen \u00adjaren biografie\u00ebn van Willem Wilmink en Maarten \u2019t Hart, en ze wijst erop hoe bijzonder de \u00adliteraire vorm van Het Bureau \u00adis: \u201cHet is absoluut autobiografisch, maar heeft doordat Voskuil over \u2018Maarten Koning\u2019 schrijft een \u00adbiografische vorm waarin Voskuil zich \u00adhelemaal kan bloot\u00adgeven. \u00ad\u2018Maarten\u2019 voelt zich voort\u00addurend bedreigd, \u2018Nicolien\u2019 scheldt hem uit en is met spullen aan het gooien.", "\u201cHet Bureau lijkt met al die \u00adpersonages en verhaallijnen op een soap. Achter in de boeken staan zelfs namenregisters met de \u00adpagina\u2019s waarop ze voorkomen, heel bijzonder. Door dat soap\u00adkarakter kun je niet stoppen met lezen.", "Beeld Judith Jockel", "\u201cMaar wat Het Bureau zo fascinerend maakt, is de vraag: hoe houdt iemand dat vol? Maarten vindt dat hij een nutteloze baan heeft, op een belachelijk instituut. Wij mensen zijn de enige soort die weet dat het leven zinloos en eindig is, en zich afvraagt hoe je jezelf toch overeind houdt. Sommigen zoeken het in hobby\u2019s, anderen in de liefde. Maarten maakt gaandeweg zijn werk toch belangrijker, dat moet hij zichzelf wel wijsmaken. Tot hij in het laatste deel, De dood van Maarten Koning, na zijn pensioen ontdekt dat niemand hem mist op het instituut. Voskuil laat daarmee het leven zien als een zinloze bezigheid \u2013 het toppunt van nihilisme.", "\u201cIn die zin is Het Bureau deprimerend, het drukt je met de neus op heel nare feiten. Maar lees een week Kafka en je wilt er bijna een eind aan maken. Bij Voskuil niet, vanwege de \u00addroge humor. Het is ook hilarisch en relativerend, dat je denkt: ga eens iets leuks doen. Maarten en Nicolien gaan vaak wandelen, ja. Maar dat is ook gedoe. Nooit van: wat lopen we lekker.\u201d"], "authors": ["Wybo Algra"], "keywords": ["hilarisch", "ik", "liefde", "van", "voor", "en", "een", "deprimerend", "bureau", "op", "het", "maar", "dat", "relativerend", "je"], "pubDate": "2021-01-03T12:13:00Z", "publicationId": "b66cd8e4-4294-3571-bcd7-e490527f1a48"}