{"id": "78804eb5-be75-3e14-8a3e-ae7e58aad971", "title": "PlayStation 5: superstille en megasnelle haute couture-console die je vooral moet voelen \u2605\u2605\u2605\u2605\u2605", "url": "https://volkskrant.nl/cultuur-media/playstation-5-superstille-en-megasnelle-haute-couture-console-die-je-vooral-moet-voelen~b966acb8/", "summary": "Op zijn zij gelegd, en dat kan dankzij een zwart goedkoop aandoend voetje, oogt de PlayStation 5 als de maquette van een nieuw operahuis.\nEn de console levert een spelervaring op die het prijskaartje van 500 euro absoluut waard is.\nDe specificaties, gemeten in pixels, polygonen, frames per second en hertz (voor de frequentie waarin beelden worden ververst) en die zijn indrukwekkend \u2013 op papier.\nDe grootste revolutie heeft zich onder de motorkap voltrokken: niet die van de console maar van de controller, de Dualsense.\nVoor games is de speler volledig aangewezen op het aanbod in de PlayStation Store, bereikbaar op de console of via het web.", "paragraphs": ["De PlayStation 5 heeft een in het oog springend design. Beeld Sony", "De PlayStation 5 ziet eruit als het apparaat dat Darth Vader zou bedenken als hem door het Evil Empire zou worden gevraagd een nieuwe spelcomputer te ontwerpen.", "Het is een liefst 40 centimeter hoog apparaat, een zwarte doos tussen twee uitstekende witte vleugels. Een soort futuristische sandwich. Op zijn zij gelegd, en dat kan dankzij een zwart goedkoop aandoend voetje, oogt de PlayStation 5 als de maquette van een nieuw operahuis. Of filmmuseum.", "Je zou het Japanse bedrijf er bijna van verdenken dat het deze uitzinnige behuizing heeft gekozen om te verdoezelen dat de PlayStation 5 technisch geen grote sprong voorwaarts vertegenwoordigt. Maar daar zouden we de designers \u00e9n ingenieurs tekortdoen. Want het ontwerp van de PlayStation 5 is in elk geval gewaagder dan veel elektronica die we de afgelopen jaren in huis hebben gehaald.", "En de console levert een spelervaring op die het prijskaartje van 500 euro absoluut waard is.", "De PlayStation 5 kan ook op zijn zij worden gezet. Dat zal kleinbehuisden goed uitkomen. In de hoogte meet de console liefst 40 centimeter. Beeld Sony", "Beeldenstorm", "Dat laatste zit hem niet zozeer in de visuele krachtpatserij waartoe de vijfde PlayStation toe in staat is. De specificaties, gemeten in pixels, polygonen, frames per second en hertz (voor de frequentie waarin beelden worden ververst) en die zijn indrukwekkend \u2013 op papier.", "Maar de belofte bijvoorbeeld dat de console beelden levert in 8K-resolutie \u2013 acht keer zoveel als de televisies bieden die bij de meeste consumenten thuis staan \u2013 wordt nog niet ingelost. Dat komt later, liet Sony deze week weten. De PlayStation 5 is verder geschikt voor games die 120 frames per seconde (uitgedrukt in fps) kunnen laten zien. Ter vergelijking: de tv zet 25 beelden per seconde achter elkaar en suggereert zo beweging. Kun je nagaan wat voor beeldenlawine de Sony-machine kan bolwerken.", "Maar er zijn niet zoveel games die op dit moment dat technische hoogstandje vereisen en de gamer wordt bij de huidige games voor de keuze gezet: een hogere framerate of visueel spektakel. De nieuwe game Spider-Man: Miles Morales bijvoorbeeld biedt twee standen: eentje met levensechte schaduwen en weerspiegelingen in 30 fps of 60 fps zonder visuele tierlantijnen. Ook ontbreken sommige beeldverbeteraars die concurrent Microsoft wel in zijn nieuwe Xbox Series X heeft gestoken.", "Al dat technische gehakketak zal de gemiddelde consument en zelfs gamer een rotzorg zijn: op een 4K-televisie wordt onze ogen een grafisch feestmaal voorgeschoteld.", "Een nieuw avontuur van robotje Astro maakt de gamer wegwijs in de nieuwe capaciteiten van de PlayStation 5-controller. Beeld Sony", "Ondergedompeld", "Groter zijn de ingrepen die Sony heeft gepleegd aan de controller, de afstandsbediening van de PlayStation 5. Aan de zeventien knoppen, pookjes en trekkers die zijn voorganger al telde is er nog eentje toegevoegd: een knop om de ingebouwde microfoon het zwijgen op te leggen.", "Andere knoppen hebben een kleine transformatie ondergaan. De \u2018home\u2019-knop is geen glad rondje meer maar een moeilijker op de tast te vinden uitgestanst PlayStation-logo. Ook de optie- en deelknop zijn kleiner en lijken soms trager te reageren.", "Maar het gaat meer om de zintuigelijke sensaties die de controller je laat ervaren en waaraan die zijn naam dan ook te danken heeft: Dualsense, tegenover de aanduiding Dualshock van zijn voorganger. Het komt erop neer dat je met de controller in de hand ook een tactiele beleving ondergaat. Zo kun je voelen welke voetstappen een spelfiguurtje maakt en wat voor ondergrond hij betreedt. Je voelt het verschil tussen lopen over zand of sneeuw, en je voelt de weerstand van bijvoorbeeld elastieke objecten of de terugslag van een geweer. Het zijn eerder vertoonde trucjes, maar nu beter uitgevoerd. Ze verdiepen de ervaring.", "Het komt erop neer dat je de PlayStation 5 vooral moet voelen. Helemaal meegenomen is dat je de PlayStation 5 niet kunt horen. Net als de nieuwe Xbox is de Sony-console muisstil.", "De grootste revolutie heeft zich onder de motorkap voltrokken: niet die van de console maar van de controller, de Dualsense. Beeld Sony", "Wachttijd", "En net als de Xbox Series X gaat de PlayStation 5 de lange laadtijden van de console en van games te lijf door alle data op een solid state disk (ssd) te installeren \u2013 simpel gezegd, een harde schijf zonder bewegende onderdelen. Niet-gamers kunnen zich vermoedelijk niet voorstellen wat het betekent om niet anderhalve minuut te wachten tot we als Spider-Man door New York kunnen zweven, maar slechts 17 seconden.", "Feit is dat zowel de PlayStation 5 als de Xbox Series X de gamer vermoedelijk enorm veel wachten bespaart \u2013 vermoedelijk maanden op een mensenleven, allemaal dankzij de ssd en hele snelle processoren.", "Overigens is net als bij de Xbox is de ssd in Sony\u2019s computer uit de doos meteen al te klein voor fanatieke gamers. Van de beschikbare 825 gigabyte is 667 gigabyte over voor games, apps en spelvorderingen. De rest gaat op aan het besturingssysteem.", "Met de Xbox Series X heeft Microsoft ervoor gekozen om de interface \u2013 zeg maar: de bedieningsmenu\u2019s op het scherm \u2013 exact zo te houden als op de vorige Xbox. De Japanners dachten daar anders over: als we de behuizing radicaal omgooien en de controller ook dan kan de interface niet achterblijven. Niet elke ingreep pakt gelukkig uit: het is soms zoeken naar knoppen voor specifieke handelingen. Dat zal ook een kwestie van wennen zijn.", "Exclusiefjes", "Uiteindelijk draait de keuze voor een console om de games. De Xbox Series X ontbeert een killer-game, een spel dat nergens anders is te vinden. Voor de Sony-machine zijn vanaf het moment van de introductie vijf exclusieve titels: Astro\u2019s Playroom, dat met de PlayStation 5 wordt meegeleverd om de mogelijkheden van de nieuwe controller te demonstreren, Bugsnax, Sackboy: A Big Adventure, Demon\u2019s Souls en Godfall, maar op die laatste titel kunnen de Xbox-bezitters over een half jaar alsnog ook de hand leggen.", "Het is geen indrukwekkende oogst en het maakt duidelijk dat de strijd tussen de consoles de komende maanden en waarschijnlijk de komende jaren pas wordt uitgevochten en beslist. Met de PlayStation 5 hebben de Japanners wel het slagveld betreden met de beste geklede krijger die ze maar hadden kunnen bedenken: een haute couture-console met reuzenknuppel in zijn handen.", "Digital Edition: zonder disc-speler, wel goedkoper Sony brengt net als Microsoft een uitgeklede variant op de nieuwe PlayStation 5 op de markt: de Digital Edition. Daarin zit geen Blu-ray-speler gemonteerd, wat filmfanaten met een schijfjesverzameling van dit model zal afhouden. Voor games is de speler volledig aangewezen op het aanbod in de PlayStation Store, bereikbaar op de console of via het web. De prijzen voor games, aanbiedingen daargelaten, zijn daar meestal hoger dan in gewone winkels en postorderbedrijven. Ook de sluipweg naar de tweedehands markt is afgesneden. Verder zijn de specificaties van beide PlayStation 5\u2019s gelijk, maar is de digitale editie 100 euro goedkoper.", "De concurrentie: hoe bevalt de Xbox Series X? Wat techniek betreft \u2013 de hardware \u2013 valt er weinig meer te wensen aan de nieuwe console van Microsoft: snel, scherp en muisstil. Hoe zit dat met de spellen die het gamershart sneller doen kloppen? Er ontbreekt voorlopig nog \u00e9\u00e9n cruciaal ingredi\u00ebnt: games waar je een moord voor doet."], "authors": ["Peter Van Ammelrooy"], "keywords": ["van", "dat", "die", "voelen", "megasnelle", "een", "en", "vooral", "haute", "je", "moet", "te", "zijn", "superstille", "op", "playstation", "het"], "pubDate": "2020-11-13T11:00:00Z", "publicationId": "1a359314-37ee-33a8-8de7-301d3eb2ed28"}