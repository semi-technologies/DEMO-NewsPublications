{"id": "d6e12b74-d72c-3acd-836c-a16f322ec101", "title": "Er is een nieuwe klusser meegekomen, maar hij kan niet zo veel", "url": "https://trouw.nl/leven/er-is-een-nieuwe-klusser-meegekomen-maar-hij-kan-niet-zo-veel~b3da5ca94/", "summary": "Zo gedwee dat ik me er ongemakkelijk bij voel.\n\u201cIs er niet iets dat hij wel kan?\u201d, probeer ik het voor \u00adWladimir op te nemen.\nWladimir, van wie ik niet wist dat hij Wladimir heette, komt naar de bus gesloft.\n\u00adSchijnbaar wist hij al dat hij zou vertrekken, want over zijn schouder heeft hij zijn plastic boodschappentas.\nZodat hij een tijdje thuis weg is.\u201dWladimir werkte altijd in de mijnen in Silezi\u00eb, maar na een ongeluk kon hij niet meer onder de grond werken.", "paragraphs": ["Jaap Robben ziet een nieuwe klusser door zijn huis sloffen. Waarom is deze Pool daar?", "Er is een nieuwe man meegekomen. Maar hij werkt nauwelijks. Op zijn hoofd ligt een slap mutsje. In zijn nek begint een dik \u00adlit\u00adteken dat onder zijn shirt \u00adverdwijnt. De meeste tijd sloft hij rond met een lege emmer \u00adonder zijn arm. Ik geef hem een rol schilderstape en wijs naar het kozijn dat afgeplakt moet \u00adworden. Daar doet hij vervolgens twee uur over. Bij alles wat ik \u00adtegen hem zeg, knikt hij \u00adgedwee. Zo gedwee dat ik me er ongemakkelijk bij voel. Ik \u00adprobeer via Patryk of Marek", "met hem te praten. Zij knikken begrijpend, hoewel zij mij ook niet kunnen verstaan. Vervolgens \u00adbeginnen ze de man met het mutsje uit te kafferen. Dat probeer ik dan weer te sussen.", "Tijdens de lunch zit de \u00adnieuweling apart en nipt uit zijn fles Poolse Punica. In zijn riem heeft hij meerdere extra gaatjes moeten prikken om zijn broek op te houden. Na de pauze begint het rondsloffen met de lege emmer opnieuw. Ik bel Iwan.", "Beeld Hanne van der Woude", "\u201cH\u00f6r mal\u201d, zeg ik en leg hem de situatie uit. Binnen tien minuten remt zijn busje voor ons huis. Terwijl de motor blijft draaien, beent Iwan onze verbouwing binnen. Iedereen krijgt een uitbrander. Onopvallend probeer ik naarbuiten te verdwijnen. Vervolgens stormt Iwan weer langs me heen naar zijn bus. Ik moet rennen om hem bij te halen. \u201cEh\u2026 Iwan?\u201d Terwijl hij instapt, blijft hij even in het portier hangen. \u201cUnd?\u201d vraag ik.", "\u201cZe gaan allemaal harder werken.\u201d", "\u201cDat hoeft niet, ze werken al heel hard. Alleen die nieuwe man doet niks.\u201d", "Iwan zucht, kijkt op zijn horloge en stelt voor dat ik voor die nieuweling slechts de helft van het uurloon betaal.", "\u201cMaar hij doet echt helemaal niks.\u201d", "\u201cWladimir!\u201d, buldert Iwan zo bozig dat er verderop een hond aanslaat.", "\u201cIs er niet iets dat hij wel kan?\u201d, probeer ik het voor \u00adWladimir op te nemen.", "\u201cNiet veel\u201d, zegt Iwan.", "\u201cMaar\u2026 Waarom neem je hem dan mee naar ons? Waarom werkt hij voor jou?\u201d", "\u201cLange Geschichte...\u201d", "Waarom neem je iemand mee die niks kan?", "Wladimir, van wie ik niet wist dat hij Wladimir heette, komt naar de bus gesloft. \u00adSchijnbaar wist hij al dat hij zou vertrekken, want over zijn schouder heeft hij zijn plastic boodschappentas. Zonder me aan te kijken, stapt hij in. \u201cMaar...\u201d, zeg ik beschroomd \u00adtegen Iwan. \u201cWaarom neem je iemand mee die niks kan?\u201d", "\u201cHij is mijn zwager.\u201d Iwan krabt zijn achterhoofd. \u201cMijn zus weet niet wat ze met hem moet sinds zijn ongeluk. Hij is zo\u2026\u201d Iwan haalt zijn schouders op. \u201cIk heb haar beloofd om iets voor hem te vinden. Zodat hij een tijdje thuis weg is.\u201d", "Wladimir werkte altijd in de mijnen in Silezi\u00eb, maar na een ongeluk kon hij niet meer onder de grond werken. Sindsdien lukt het leven boven de grond ook niet meer. Iwan klikt zijn gordel vast. Ik steek mijn hand wat \u00adaarzelend op. Wladimir groet \u00adterug met een formeel, maar vriendelijk knikje. De rest van de dag durf ik niemand meer aan te \u00adkijken.", "", "Schrijver Jaap Robben zoekt contact met de Poolse klussers in zijn woonboerderij net over de Duitse grens."], "authors": ["Jaap Robben"], "keywords": ["zo", "meegekomen", "iwan", "hem", "klusser", "het", "nieuwe", "maar", "hij", "zijn", "ik", "kan", "niet", "een", "te", "dat", "veel", "er"], "pubDate": "2020-11-14T12:03:00+01:00", "publicationId": "b66cd8e4-4294-3571-bcd7-e490527f1a48"}