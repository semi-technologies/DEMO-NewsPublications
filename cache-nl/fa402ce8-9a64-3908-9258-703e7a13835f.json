{"id": "fa402ce8-9a64-3908-9258-703e7a13835f", "title": "Wat is er toch aan de hand bij de Poolse supermarkten?", "url": "https://stories.lab.nos.nl/artikel/2363274-wat-is-er-toch-aan-de-hand-bij-de-poolse-supermarkten", "summary": "Wat is er toch aan de hand bij de Poolse supermarkten?\nEr zijn in december en januari vijf aanslagen geweest op verschillende Poolse supermarkten in Nederland.\nDe laatste tijd zijn er veel nieuwsupdates over de explosies bij de Poolse supermarkten.\nZij zeggen dat er een heftige strijd gaande is tussen de supermarkteigenaren van Poolse supermarkten, en dat dat ermee te maken heeft.\nDe nieuwe eigenaren beginnen hele grote supermarkten, volgens de voormalige eigenaren expres n\u00e1\u00e1st al bestaande Poolse supermarkten.", "paragraphs": ["Wat is er toch aan de hand bij de Poolse supermarkten? woensdag, 15:53", "Wat is er gebeurd?", "Er zijn in december en januari vijf aanslagen geweest op verschillende Poolse supermarkten in Nederland. In Tilburg, Aalsmeer, Heeswijk-Dinther en twee keer in Beverwijk. Steeds is er een explosie en vervolgens een brand.", "Alle winkels zijn van \u00e9\u00e9n Iraaks-Koerdische familie.", "De politie denkt dat er \u00e9\u00e9n groep daders achter zit. Ook worden er steeds dezelfde gele jerrycans gevonden.", "Waarom moet ik dit weten?", "De laatste tijd zijn er veel nieuwsupdates over de explosies bij de Poolse supermarkten. Dit omdat zo'n explosie nieuws is en omdat er soms extra informatie over de explosies naar buiten komt. Maar los van die gebeurtenissen is het ook belangrijk om naar het grotere plaatje te kijken. Want waarom zijn er steeds aanslagen bij deze specifieke supermarkten?", "En nog even ter info, een Poolse supermarkt heeft eigenlijk dezelfde spullen als een Nederlandse supermarkt, maar dan met heel veel producten en merken uit Polen, ook staat er vaak veel meer in de winkel en zijn er kleinere gangpaden. Veel Poolse mensen die in Nederland wonen vinden het fijn om dingen te eten die ze gewend zijn vanuit hun vaderland, bijvoorbeeld speciale worst en bier.", "Waarom worden er in Nederland aanslagen gepleegd op Poolse supermarkten?", "De overeenkomst tussen de getroffen supermarkten is dat, hoewel de winkels Pools zijn, de eigenaren van Iraaks-Koerdische komaf zijn. En dat is belangrijk volgens sommige vorige eigenaren van dit soort winkels, die wel zelf Pools zijn. Zij zeggen dat er een heftige strijd gaande is tussen de supermarkteigenaren van Poolse supermarkten, en dat dat ermee te maken heeft. De politie kan dit niet bevestigen en onderzoekt de zaak nog.", "Poolse (ex)eigenaren zeggen dat Iraakse Koerden uit het niets nu ook ineens zo'n Poolse supermarkt beginnen. De nieuwe eigenaren beginnen hele grote supermarkten, volgens de voormalige eigenaren expres n\u00e1\u00e1st al bestaande Poolse supermarkten. Dat vertelden Poolse ex-eigenaren anoniem op NOS.nl. Zo zouden de Iraakse Koerden andere supermarkten failliet laten gaan, omdat ze lagere prijzen vragen voor de producten.", "Mohamed Mahmoed, de eigenaar van twee getroffen supermarkten zegt dat hij niet weet wie verantwoordelijk is. \"Ik ben gewoon een normale jongen, een ondernemer. Ik heb meerdere zaken, dat iemand zoiets doet is volgens mij puur uit jaloezie.\"", "Is er nog meer aan de hand?", "De nieuwe Poolse supers zouden ook op illegale manier hun geld verdienen volgens Poolse (ex-)eigenaren. Ze zouden stiekem alcohol en tabak verkopen bijvoorbeeld.", "In 2018 heeft de douane ook al gezien dat er veel illegale dingen gebeuren in Oost-Europese supermarkten. Er zouden grote criminele netwerken actief zijn. Als de politie de supermarkten controleert vinden zij best vaak verborgen ruimtes.", "Hoe nu verder?", "De politie doet nog steeds onderzoek, en zolang ze nog niet weten wie de daders zijn, worden veel Poolse supermarkten extra beveiligd. De supermarkt in Beverwijk heeft dag en nacht bewaking.", "Gisteren heeft het televisieprogramma opsporing verzocht een uitzending gemaakt over de zaak. Ze lieten de gele jerrycans zien die de daders steeds gebruiken. Ze hopen op tips van mensen die iemand 's nachts met zo'n jerrycan hebben zien lopen of zien vullen bij een tankstation."], "authors": [], "keywords": ["er", "zijn", "van", "veel", "toch", "en", "een", "ze", "supermarkten", "aan", "hand", "bij", "poolse", "wat", "dat"], "pubDate": null, "publicationId": "88173a0d-96a0-3f0e-a203-5a13f8839a59"}