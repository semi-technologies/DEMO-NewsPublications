{"id": "fcbbfc11-9772-3d82-87c1-03bbdb86d957", "title": "NAM staakt tot verbazing van aannemers de steun 'eigen' veiligheidsplatform", "url": "https://www.dvhn.nl/economie/VOOR-ZATERDAG-NAM-staakt-steun-eigen-veiligheidsplatform-26341067.html", "summary": "Verbazing bij Casos, het platform dat de NAM in 2011 met haar aannemers oprichtte om de veiligheid op haar locaties te vergroten.\nCasos werkt nu zonder de support van zijn oprichter aan veiligheid op de werkplek.\nOm de veiligheid van de duizenden werklieden op haar locaties nog beter te waarborgen, richtte de Nederlandse Aardolie Maatschappij (NAM) in 2011 samen met haar tientallen aannemers het veiligheidsplatform Casos op.\nNog altijd doen zich incidenten voor en zijn er soms onveilige situaties die vragen om verbetering.\nDe NAM maakt nu toch een economische afweging.\u201dNa de opzeggingsbrief van de NAM, heeft het Casos-bestuur een ledenraadpleging gehouden.", "paragraphs": ["Verbazing bij Casos, het platform dat de NAM in 2011 met haar aannemers oprichtte om de veiligheid op haar locaties te vergroten. De gas- en oliemaatschappij is gestopt met de ondersteuning van de organisatie vanwege bezuinigingen. Casos werkt nu zonder de support van zijn oprichter aan veiligheid op de werkplek.", "Om de veiligheid van de duizenden werklieden op haar locaties nog beter te waarborgen, richtte de Nederlandse Aardolie Maatschappij (NAM) in 2011 samen met haar tientallen aannemers het veiligheidsplatform Casos op. Het aantal ongelukken daalde sindsdien naar het laagste niveau ooit.", "Be\u00ebindiging van ondersteuning", "Het samenwerkingsverband moet echter verder zonder oprichter NAM. Casos-voorzitter Hans Drijfhout ontving eind november een brief waarin de aardoliemaatschappij aankondigde per 1 januari 2021 de ondersteuning van de vereniging te be\u00ebindigen.", "Hij is nog nauwelijks van de verbazing bekomen. ,,De doelstelling van de organisatie is \u2018Goal Zero\u2019; nul ongevallen op de werkplek. Daar zijn we nog lang niet. Nog altijd doen zich incidenten voor en zijn er soms onveilige situaties die vragen om verbetering. En ineens zegt de NAM: \u2018We stoppen ermee\u2019.\u201d", "Onafhankelijk verder?", "Het Casos-bestuur heeft inmiddels besloten het platform als een onafhankelijke organisatie voort te zetten. Of dat lukt, moet het komende jaar uitwijzen. Het platform was geheel op de activiteiten van de NAM georganiseerd. Alleen NAM- leveranciers konden daarom lid worden. Drijfhout: ,,De NAM zorgde voor kantoorruimte, faciliteerde de voorzitter en de secretaris en leverde een veiligheidsdeskundige. De leden betalen contributie.\u201d", "Casos houdt themabijeenkomsten, bevordert uitwisseling van kennis, doet onderzoek en verzorgt publicaties om de veiligheid op de locaties te bevorderen. Ook de netwerkfunctie is van belang , zegt Drijfhout. ,,Zitten twee bedrijven samen op een klus, dan bellen ze met elkaar om even af te stemmen hoe ze die zo veilig mogelijk kunnen aanpakken. Dat doen ze doordat ze elkaar via Casos kennen. De kennisuitwisseling is ook heel belangrijk. Stork is bijvoorbeeld een heel grote \u2018contractor\u2019. Daar weten ze erg veel over veiligheid. Het hoveniersbedrijf dat op de NAM-locaties het gras maait en de sloot hekkelt, doet daar ook zijn voordeel mee.\u201d", "Daling incidenten", "In een brochure van Casos staat dat in 2018 het aantal incidenten op de NAM-locaties was gedaald tot zo\u2019n 15 tot 25 per jaar. Volgens de voorzitter is het moeilijk aan te geven wat precies het effect van Casos op de veiligheid is geweest.", "Drijfhout: ,,Daarvoor moet je het aantal incidenten kunnen relateren aan bijvoorbeeld het aantal gewerkte uren en de aard van de werkzaamheden. Maar er zijn echt goede resultaten geboekt. Er zijn in totaal zo\u2019n 80 werkgroepen die zich met een specifiek onderwerp hebben beziggehouden.\u201d", "Een voorbeeld: ,,Mensen die op steigers werken laten vaak gereedschap vallen. Dat is gevaarlijk. Om dat te voorkomen, is er een speciale hijszak voor het gereedschap ontwikkeld. Ook dat soort praktische zaken wordt aangepakt.\u201d", "\u2018Voor veiligheid was geen prijs te hoog\u2019", "Drijfhout vertelt dat NAM en Shell (voor de helft eigenaar) veiligheid altijd hoog in het vaandel hadden staan. ,,Daarvoor was geen prijs te hoog. Nu zegt de NAM: We zijn door het einde van de gaswinning kleiner geworden, hebben minder leveranciers en moeten op de financi\u00ebn letten. Het is dus ook een bezuiniging. De NAM maakt nu toch een economische afweging.\u201d", "Na de opzeggingsbrief van de NAM, heeft het Casos-bestuur een ledenraadpleging gehouden. ,,Ruim 60 procent wil doorgaan. Dat doen we dus. Voor het lidmaatschap is het niet langer vereist dat je toeleverancier bent van de NAM. En ook opdrachtgevers kunnen zich nu aansluiten.\u201d", "Het bestuur wil onderzoeken of samenwerking mogelijk is met gelijksoortige organisaties. Drijfhout: ,,De Noordelijke Productiviteitsalliantie (die de concurrentiekracht van de noordelijke industrie wil versterken, red.) heeft bijvoorbeeld een cluster dat zich bezighoudt met veiligheid, gezondheid en milieu. Daarbij zitten ook grote bedrijven als Teijin Aramid, Avebe en Friesland Campina. Het kan voor onze leden heel interessant zijn om daarmee samen te werken.\u201d"], "authors": ["John Geijp"], "keywords": ["tot", "zijn", "van", "steun", "het", "veiligheidsplatform", "en", "eigen", "een", "aannemers", "op", "te", "staakt", "verbazing", "nam", "dat", "veiligheid"], "pubDate": null, "publicationId": "bb59becc-5bf6-3c6d-8cdd-d41716890d16"}