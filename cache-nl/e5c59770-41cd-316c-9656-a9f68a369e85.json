{"id": "e5c59770-41cd-316c-9656-a9f68a369e85", "title": "Problemen bij Chelsea, ook Ziyech ligt onder vuur", "url": "https://www.parool.nl/sport/problemen-bij-chelsea-ook-ziyech-ligt-onder-vuur~b60e79b18/", "summary": "Analyticus Graeme Souness uitte zondag nog scherpe kritiek op Ziyech, hem omcirkelend bij de 0-3 van Manchester City (de wedstrijd eindigde in 1-3).\nIn elftallen die prijzen pakken, wordt dit niet geaccepteerd.\u201dDe positie van Lampard raakt Ziyech indirect ook.\nOok bij vrije trappen is hij nummer 1.\nMaar na slechts \u00e9\u00e9n overwinning in de laatste zes wedstrijden is alles opeens anders, bij een club waar managers in een handomdraai in aangeschoten wild kunnen veranderen.\nOok Lampard komt door een zeer zwakke reeks plots in de problemen en is als jonge manager duidelijk zoekende naar houvast.", "paragraphs": ["Chelseas trainer Frank Lampard (l) en Hakim Ziyech tijdens de wedstrijd tegen Burnley. Beeld AFP", "Zo snel kan het gaan. Nog maar een maand geleden klonk onophoudelijk de vraag wanneer Frank Lampard zijn contract ging verlengen bij Chelsea, als kroonprins onder de Engelse managers en boegbeeld van de club. Aankoop Hakim Ziyech werd in november nog de hemel in geprezen na een voortreffelijke wedstrijd tegen Sheffield United. Maar in het heden is alles plots gekanteld: met slechts 26 punten uit 17 wedstrijden geldt Lampard als een van de zwakst presterende managers uit de moderne geschiedenis van Chelsea.", "Eigenaar Roman Abramovitsj heeft trainers om minder ontslagen. Sterker nog: vrijwel iedere ontslagen Chelseamanager van de laatste grofweg twintig jaar deed het beter dan Lampard nu. En dat in de wetenschap dat de Londense club deze zomer zo\u2019n 250 miljoen euro uitgaf op de transfermarkt.", "De topaankopen Timo Werner en Kai Havertz, die onder Lampard vaak in een andere rol moeten spelen, worstelen nog hevig, terwijl ook Ziyech steeds meer ter discussie staat. Analyticus Graeme Souness uitte zondag nog scherpe kritiek op Ziyech, hem omcirkelend bij de 0-3 van Manchester City (de wedstrijd eindigde in 1-3).", "De oud-speler van Ajax bleef na een mislukte vrije trap staan met de handen op zijn knie\u00ebn, zonder ook maar iets te doen wat op \u2018omschakelen\u2019 leek. \u201cHij zegt eigenlijk: het interesseert me niet,\u201d aldus Souness. \u201cWat zegt dit over hem? Dit zie je alleen soms op een training. Bij grote teams gebeurt dit nooit. Ondenkbaar. In elftallen die prijzen pakken, wordt dit niet geaccepteerd.\u201d", "De positie van Lampard raakt Ziyech indirect ook. De Marokkaanse international werd weliswaar gefaseerd gebracht door de manager, maar hij kreeg daarna nadrukkelijk het vertrouwen in een vrije rol vanaf rechts, vrijwel identiek aan de speelstijl waarmee hij bij Ajax glorieerde. Na een maand blessureleed kreeg de linkspoot die rol zondag tegen Manchester City meteen weer. Ook bij vrije trappen is hij nummer 1.", "Aangeschoten wild", "Onder een nieuwe manager hoeft dat niet opeens te veranderen, maar als betrekkelijk nieuwe speler zal Ziyech (27) zijn positie hoe dan ook opnieuw moeten bevechten. Onder Lampard blijkt al hoe ingewikkeld de puzzel is met al die miljoenenaankopen: de manager wisselt voortdurend van formatie en spelsysteem. Havertz, gehaald voor 81 miljoen euro, zit geregeld op de bank.", "Dat Lampard (42) nu zo onder druk staat, is in iets breder perspectief een verrassende wending. De oud-speler werd afgelopen seizoen nog volop geprezen om zijn aanpak met jonge spelers, destijds mede als gevolg van een transferverbod voor Chelsea. Als clubheld liep hij weliswaar de landstitel ruim mis, het krediet was groot bij de achterban en de pers.", "Maar na slechts \u00e9\u00e9n overwinning in de laatste zes wedstrijden is alles opeens anders, bij een club waar managers in een handomdraai in aangeschoten wild kunnen veranderen. Het patroon begint enigszins te lijken op dat van Mark van Bommel bij PSV, een generatiegenoot van Lampard en eveneens een clubheld met een hoge gunfactor. Ook Lampard komt door een zeer zwakke reeks plots in de problemen en is als jonge manager duidelijk zoekende naar houvast.", "\u2018Niet zo eenvoudig\u2019", "\u201cIk voel die druk zelf ook,\u201d zegt Lampard. \u201cTegelijkertijd had ik deze periode van instabiliteit ook verwacht. Het is niet zo eenvoudig als het lijkt, met zoveel jonge spelers en zoveel nieuwe jongens om in te passen in het team.\u201d", "Mits eigenaar Abramovitsj de komende dagen genadig blijft, krijgt Lampard deze weken \u2013 normaal gesproken \u2013 wel wat meer lucht. Chelsea speelt zondag thuis tegen het kleine Morecambe (FA Cup) en daarna uit tegen laagvlieger Fulham. Januari kent bovendien een stuk minder wedstrijden in Engeland, waardoor er ruimte is om wat meer rust in te bouwen en wat specifieker te trainen.", "\u201cWe hebben veel geld uitgegeven, dus ik snap dat er vragen worden gesteld,\u201d aldus Lampard. \u201cMaar deze club zal ook eerst pijn moeten lijden, voordat we echt zijn waar we willen zijn.\u201d"], "authors": ["Sjoerd Mossou"], "keywords": ["van", "het", "en", "ligt", "een", "bij", "lampard", "ook", "chelsea", "problemen", "ziyech", "onder", "vuur", "op", "als"], "pubDate": "2021-01-05T10:18:31Z", "publicationId": "a3002aeb-6d5a-3894-adcb-0212effbc567"}