{"id": "fde4ffa9-97b0-3e90-91ae-c21d45730a4a", "title": "De rat verdient volgens fotograaf Arjan Schuitman veel meer respect", "url": "https://volkskrant.nl/wetenschap/de-rat-verdient-volgens-fotograaf-arjan-schuitman-veel-meer-respect~b6d68864/", "summary": "Zoals de ingedroogde \u2018schroefrat\u2019, die tijdens een verbouwing van een huis ongelukkigerwijs tussen een vloer en plafond gekruisigd moet zijn door een draaiende schroef en een tergend langzame en pijnlijke dood gehad moet hebben.\nRespectWat Schuitman trof: vrijwel alle mensen die professioneel met ratten te maken hebben, spreken met respect over het dier, en gaan er overeenkomstig mee om.\nDoorslaggevend voor zijn nieuwe blik op de rat waren de experimenten die hij mocht vastleggen met ratten bij de politie.\nDaar worden dieren gefokt met allerlei kleuren en lengtes en met verschillende staartlengtes - alle genetische variaties van de bruine rat.\nMet deze \u2018tussenstand\u2019 hopen Schuitman en het Natuurhistorisch Museum onze kijk op de rat als \u2018vies, eng dier\u2019 te kunnen bijstellen.", "paragraphs": ["De 'schroefrat'. Beeld Foto: Natuurhistorisch Museum Rotterdam.", "De rat? Dat vieze beestje dat de voorraadkast plundert en ziektes overbrengt? Die, ja. Schuitman wil met zijn project een ode brengen aan dat dier. En dat is nodig ook, want de rat is ondergewaardeerd, zegt hij.", "Sinds afgelopen zondag is zijn werk te zien in het Natuurhistorisch Museum van Rotterdam, met de tentoonstelling (en gelijknamig boek) The Rat Gazette. Bruine ratten, zwarte ratten, schattige ratten, laboratoriumratten - alle soorten passeren de revu, van gekooid tot gekookt. Inclusief enkele opgezette exemplaren uit de museumcollectie. Zoals de ingedroogde \u2018schroefrat\u2019, die tijdens een verbouwing van een huis ongelukkigerwijs tussen een vloer en plafond gekruisigd moet zijn door een draaiende schroef en een tergend langzame en pijnlijke dood gehad moet hebben.", "Respect", "Wat Schuitman trof: vrijwel alle mensen die professioneel met ratten te maken hebben, spreken met respect over het dier, en gaan er overeenkomstig mee om. Zelfs de bestrijders, die hun werk zo \u2018netjes\u2019 en pijnloos mogelijk trachten te doen. Schuitman: \u2018Ik had harteloze mensen verwacht, maar dat bleek anders te liggen.\u2019 Hij kent de reden inmiddels: \u2018Wie met ratten werkt, ontkomt er niet aan ze goed te bestuderen. En dan kun je niet anders dan respect krijgen. Zo is het bij mij ook gegaan.\u2019", "De rat is een heel slim wezen, weet de fotograaf nu. Het knaagdier staat niet bovenaan de voedselketen, alleen door zijn vele methodes en technieken weet hij te overleven. Doorslaggevend voor zijn nieuwe blik op de rat waren de experimenten die hij mocht vastleggen met ratten bij de politie. De dieren bleken nog betere speurneuzen dan honden, ze herkenden met hun 1493 reukgenen (400 meer dan een hond) moeiteloos de geur van geld, drugs, vuurwerk of namaaksigaretten. Schuitman: \u2018De ratten bleken zo intelligent dat ze de werking van de geurproeven snel door hadden en al op de plek gingen zitten waar ze voor hun beloning pas hadden moeten zitten nadat ze een geur herkend hadden.\u2019", "Tegen dierproeven", "Niet overal was de fotograaf welkom. In laboratoria voor dierproeven was het lastig om zijn werk te doen. Angst voor dierenactivisten, zegt Schuitman. \u2018De instituten die wel meewerkten wilden geen mensen herkenbaar in beeld. Ik ben documentair fotograaf, ik wil de hele werkelijkheid vastleggen.\u2019 Wat hem ook parten speelde: zijn persoonlijke mening. \u2018Ik ben in principe tegen dierproeven. Maar ik ben hier wel genuanceerder door geworden: er wordt zo goed mogelijk met de dieren omgegaan, de proeven gebeuren alleen wanneer er geen alternatief is. Dat hele thema wil ik nog nader onderzoeken.\u2019", "Hij fotografeerde onder meer hoe een rat een holle naald in zijn hersenen kreeg gestoken, voor onderzoek naar hoe stresshormonen rationele beslissingen belemmeren. Schuitman: \u2018Ik heb op verschillende momenten koude rillingen gehad. Dit was er een. Maar mijn bedoeling was te tonen dat ratten ons ook helpen met medicijnen, ongetwijfeld ook bij onderzoek rond corona.\u2019", "Fokbedrijven", "Verboden terrein waren de fokbedrijven van proefdieren. Schuitman: \u2018Je kunt uit hun catalogi verschillende categorie\u00ebn proefdieren bestellen. Voor onderzoek naar diabetes kun je bijvoorbeeld ratten bestellen met diabetes, of ratten die gevoeliger zijn voor kanker. Die dieren had ik graag gefotografeerd, maar het mocht niet.\u2019", "Eenzelfde belemmering lag in de wereld van de showratten. Daar worden dieren gefokt met allerlei kleuren en lengtes en met verschillende staartlengtes - alle genetische variaties van de bruine rat. \u2018Imperfecties die zijn doorgefokt om ze perfect te maken als showrat\u2019, zoals Schuitman het samenvat. Het is er niet van gekomen.", "Zijn ode aan de rat is nog niet klaar. Met deze \u2018tussenstand\u2019 hopen Schuitman en het Natuurhistorisch Museum onze kijk op de rat als \u2018vies, eng dier\u2019 te kunnen bijstellen. Nuances aanbrengen was het grote doel van de fotograaf. Tegelijk schuwt hij de eerlijkheid niet: \u2018Als ik zelf ratten in mijn huis zou hebben, zou ik er toch iets aan laten doen. Ze kunnen ziektes meebrengen, ze verpesten je voedselvoorraad en knagen op alles. Stroomdraden vinden ze erg aantrekkelijk, om hun tanden scherp te houden.\u2019", "Arjan Schuitman: The Rat Gazette. Natuurhistorisch Museum Rotterdam, t/m 21 maart 2021."], "authors": ["Jean-Pierre Geelen"], "keywords": ["van", "volgens", "rat", "fotograaf", "een", "respect", "arjan", "en", "verdient", "te", "ik", "zijn", "meer", "veel", "ratten", "schuitman", "met"], "pubDate": "2020-12-13T21:15:38Z", "publicationId": "1a359314-37ee-33a8-8de7-301d3eb2ed28"}