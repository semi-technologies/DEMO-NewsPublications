{"id": "ed3d283f-f5cc-3e0b-8fac-6110f34cda4a", "title": "Bomen hebben dus hun eigen internet: het wood wide web", "url": "https://www.telegraaf.nl/lifestyle/29618175/bomen-hebben-dus-hun-eigen-internet-het-wood-wide-web", "summary": "Op landgoed Heuven, onderdeel het het Nationaal Park Hoge Veluwe, staan veel unieke exemplaren, alle met een eigen verhaal.\nEen van de meest interessante is volgens de boswachter dat bomen ondergronds met elkaar communiceren via een netwerk van ontelbare kilometers aan schimmeldraden.\nZo weet iedere hovenier dat als je een beukenhaag plant, er grond van een andere beuk bij moet.\nPrachtig toch?\u201dEr zijn zo\u2019n honderd schimmelsoorten die bomen met elkaar verbinden, ontdekten wetenschappers.\nZe kunnen zich prima zelf redden, maar dan moeten wij mensen ze wel de kans geven.\u201d", "paragraphs": ["\u201eAls mensen naar het bos gaan, zijn ze vaak vooral ge\u00efnteresseerd in de dieren die hier rondlopen\u201d, vertelt boswachter Tonnis Boersma terwijl we door \u2019zijn\u2019 bos wandelen. Hoewel het nu stil ligt vanwege corona, geeft hij in Nationaal Park de Hoge Veluwe rondleidingen voor Natuurmonumenten.", "In het park vind je dan ook het neusje van de zalm, met name als het op wild aankomt: wilde zwijnen, Schotse hooglanders en tegenwoordig ook de wolf. Hoewel ook Boersma van ontmoetingen met de dieren kan genieten, zijn het vooral de bomen hier die zijn hart sneller doen kloppen. Op landgoed Heuven, onderdeel het het Nationaal Park Hoge Veluwe, staan veel unieke exemplaren, alle met een eigen verhaal. Een aantal heeft zelfs de status \u2019monumentale boom\u2019.", "Speurtocht", "Boersma maakte er voor corona een leuke speurtocht voor kinderen over waarin allerlei weetjes aan bod komen. Een van de meest interessante is volgens de boswachter dat bomen ondergronds met elkaar communiceren via een netwerk van ontelbare kilometers aan schimmeldraden. Er bestaat zelfs een naam voor: het wood wide web.", "De boswachter vertelt: \u201eWetenschappers wisten eind jaren 90 niet wat ze zagen toen uit steeds meer onderzoeken bleek hoe krachtig dit onderlinge communicatiesysteem bleek. Gebaseerd op wederkerigheid: de boom geeft de schimmels koolstof terwijl de schimmel de boom met fosfor en stikstof voedt. Ze kunnen simpelweg niet zonder elkaar. Zo weet iedere hovenier dat als je een beukenhaag plant, er grond van een andere beuk bij moet. Zonder de juiste schimmels zal de haag niet aanslaan.\u201d", "Boersma overhandigt ons een schepje. \u201eGraaf maar eens tot onder de grond.\u201d Net onder het bladerdek verschijnt een veelheid aan witte draden. \u201eHet netwerk, recht onder je voeten. Prachtig toch?\u201d", "Er zijn zo\u2019n honderd schimmelsoorten die bomen met elkaar verbinden, ontdekten wetenschappers. Via het netwerk van boomwortels en schimmeldraden wordt alles getransporteerd wat bomen nodig hebben om te overleven: water, voedingsstoffen, koolstof.", "De grootste exemplaren hebben de meeste connecties. Deze \u2019moederbomen\u2019 zorgen weer voor de jongere. Via de draden vertellen ze elkaar wat ze nodig hebben. Die \u2019snelweg\u2019 wordt ook nog eens gebruikt om de behoeftige bomen te helpen. Heeft een boom een probleem \u2013 te weinig zon, te weinig voeding \u2013 dan stuurt de andere via het netwerk bijvoorbeeld meer koolstof.", "Erfenis", "Bovendien herkennen bomen elkaar. Een moederboom stuurt meer stoffen naar familie dan naar vreemden. Als ze stervende is, \u2019schenkt\u2019 ze haar resterende voedsel aan haar kinderen en geeft zo haar erfenis door.", "Boersma: \u201eZo weten we dat een boom die door een kever wordt aangevallen, een stofje aanmaakt dat de andere bomen waarschuwt. Die produceren dan een stof waardoor de aanvaller het blad niet meer lekker vindt. Bomen kunnen zelfs specifiek aangeven welk insect hen aanvalt. Minstens zo fascinerend: ze kunnen lokstoffen uitademen om de juiste predatoren op te roepen. Zo roepen iepen en dennen de hulp van kleine wespen in om hun aanvallers te verjagen.\u201d", "\u201eDit systeem maakt van bossen een soort superorganismen. Samen kunnen ze weer en wind weren, een evenwichtig klimaat teweeg brengen. Ze kunnen kou en hitte matigen en samen veel water opslaan of juist een hogere luchtvochtigheid cre\u00ebren en zelfs zieke exemplaren ondersteunen. Ze kunnen zich prima zelf redden, maar dan moeten wij mensen ze wel de kans geven.\u201d"], "authors": ["Katina Stavrianos"], "keywords": ["van", "dus", "die", "een", "het", "en", "ze", "te", "wide", "wood", "hun", "bomen", "hebben", "kunnen", "eigen", "met", "web", "internet"], "pubDate": null, "publicationId": "eaaf7e23-4e36-3c2d-bfe0-80f3507a250a"}