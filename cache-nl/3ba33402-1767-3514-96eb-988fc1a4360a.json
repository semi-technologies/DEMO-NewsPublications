{"id": "3ba33402-1767-3514-96eb-988fc1a4360a", "title": "De Volkskeuken: inktvisjes gevuld met venkel en venkelworst", "url": "https://volkskrant.nl/eten-en-drinken/de-volkskeuken-inktvisjes-gevuld-met-venkel-en-venkelworst~bcff3c91/", "summary": "Het leek een beetje op het luchtalarm van de eerste maandag van de maand.\nMarieke die het nieuwe kookboek van Vjeze Fur aan het doorbladeren was, d\u00e1t was er aan de hand.\nGeen receptje van onze Fred, maar wel iets dat ontsproot aan zijn zwarte risotto met zeekat: inktvissies gevuld met venkel en venkelworst.\nKnijp het worstvlees uit het velletje en meng met de kaas en het ei bij de groenten in de machine.\nKruid met zout en zwarte peper en garneer met peterselie.", "paragraphs": ["Gevulde inktvisjes. Beeld Marcus Huibers", "Ik lag nog in bed en probeerde de zaterdagkrant te lezen, maar naast mij was er een aanzwellend geproest en geschater te horen, met elke bladzijde die werd omgeslagen. Het leek een beetje op het luchtalarm van de eerste maandag van de maand. Wat was er aan de hand? Marieke die het nieuwe kookboek van Vjeze Fur aan het doorbladeren was, d\u00e1t was er aan de hand.", "Freddy Tratlehner, beter bekend als Vjeze Fur van De Jeugd van Tegenwoordig, heeft zijn tweede kookboek afgeleverd, Lekker Fred in het land. Met zijn eerste boreling, Lekker Fred, was hij al hard op weg om onze nationale knuffelkok te worden, onze eigen Jamie Oliver, maar dan met Freddy\u2019s kenmerkende, intoxicerende nonchalance.", "Zijn nieuwe boekje is zogenaamd een culinaire ontdekkingsreis langs al het lekkers dat Nederland rijk is, \u2018lekkerder, verser, beter, geiler en nationalistischer dan ooit\u2019, maar die Hollandse inslag is toch maar moeilijk terug te vinden in de recepten. Met die recepten zelf is weinig mis \u2013 uw volkskok van dienst voelde een zekere geestverwantschap bij het lezen ervan \u2013 maar het riekt toch opvallend vaak naar de Mediterrane keuken, met het kwistige gebruik van \u2018ansjovissies\u2019, \u2018olijverenolie\u2019, \u2018bladpetermeselie\u2019, \u2018paramagiano\u2019 en dat soort zaken. Tratlehner voelt ook de tijdsgeest goed aan, met z\u2019n vele \u2018viekan\u2019 gerechtjes. Maar wat het boek leuk maakt zijn de krankzinnige teksten: \u2018Let op, we gooien de aspergeschilleren niet weg! Daar maken we de mooiste dingen van: gevlochten manden en tassen, vissersnetten, mattenkloppers, hele daken van woningen [\u2026]\u2019, etc., etc. Kortom, een heerlijk onzinboek met fijne plaatjes.", "Geen receptje van onze Fred, maar wel iets dat ontsproot aan zijn zwarte risotto met zeekat: inktvissies gevuld met venkel en venkelworst.", "Ingredi\u00ebnten 16 kleine pijlinktvisjes, samen 1 kilo 1 venkelstronk, zonder kern 4 tenen knoflook 250 g venkelworst van de slager 50 g Parmezaanse kaas, geraspt 1 ei 16 cocktailprikkers 400 ml witte wijn bladpeterselie, gehakt", "Bereiding", "Maak de inktvis schoon, vraag uw visboer om instructies of kijk even op internet. Wat we nodig hebben is een schoon lijfje en de tentakels apart. Hak de venkel met knoflook fijn in de keukenmachine. Knijp het worstvlees uit het velletje en meng met de kaas en het ei bij de groenten in de machine. Vul nu elke inktvis met worstvulling, dat is best een werkje. Sluit elk inktvisje goed af met een cocktailprikker, dubbelprikken dus. Bak de inktvisjes en de tentakels in porties goudgeel in wat olijfolie en verzamel alles in een ovenschaal. Verwarm de wijn, schenk die erbij en zet 30 minuten in de oven op 200 graden. Kruid met zout en zwarte peper en garneer met peterselie."], "authors": ["Marcus Huibers"], "keywords": ["van", "volkskeuken", "die", "inktvisjes", "een", "aan", "het", "en", "maar", "gevuld", "zijn", "op", "venkelworst", "met", "venkel"], "pubDate": "2020-11-30T14:00:02Z", "publicationId": "1a359314-37ee-33a8-8de7-301d3eb2ed28"}