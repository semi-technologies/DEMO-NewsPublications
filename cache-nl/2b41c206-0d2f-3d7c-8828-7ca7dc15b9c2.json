{"id": "2b41c206-0d2f-3d7c-8828-7ca7dc15b9c2", "title": "Je gaat door podcast De Vlaamse Kunstroof bijna z\u00e9lf zoeken naar het missende paneel van Het Lam Gods", "url": "https://trouw.nl/cultuur-media/je-gaat-door-podcast-de-vlaamse-kunstroof-bijna-zelf-zoeken-naar-het-missende-paneel-van-het-lam-gods~bd7d0e82/", "summary": "Waar is het ontbrekende paneel van \u2018Het Lam Gods'?\nKunstdetective Arthur Brand verwoordt het in de eerste aflevering van de podcast De Vlaamse Kunstroof als volgt: \u2018Het lijkt wel een B-film.\u2019Als podcast werkt het verhaal van de diefstal van Het Lam Gods in ieder geval uitstekend.\nIn 1934 wordt een deel van het Lam Gods, het meesterwerk van de gebroeders Van Eyck, gestolen uit de Sint-Baafsekathedraal van Gent.\nHet schilderij kent u wellicht nog van de wonderlijke restauratie van het daadwerkelijke lam op het middelste paneel, maar daar gaat de podcast dus niet over.\nHet lam op Het Lam Gods voor (links) en na de restauratie (rechts).", "paragraphs": ["De Vlaamse Kunstroof is een verslavende podcast over een fascinerend stukje Vlaamse kunstgeschiedenis. Waar is het ontbrekende paneel van \u2018Het Lam Gods'?", "Een Vlaams meesterwerk, een mysterieuze diefstal, afpersbrieven en een raadselachtige bekentenis op het sterfbed. Kunstdetective Arthur Brand verwoordt het in de eerste aflevering van de podcast De Vlaamse Kunstroof als volgt: \u2018Het lijkt wel een B-film.\u2019", "Als podcast werkt het verhaal van de diefstal van Het Lam Gods in ieder geval uitstekend. In 1934 wordt een deel van het Lam Gods, het meesterwerk van de gebroeders Van Eyck, gestolen uit de Sint-Baafsekathedraal van Gent. Het schilderij kent u wellicht nog van de wonderlijke restauratie van het daadwerkelijke lam op het middelste paneel, maar daar gaat de podcast dus niet over.", "Het zijn de Rechtvaardige Rechters (linksonder, een kopie) en het paneel van Johannes de Doper (boven, groene mantel) die in de nacht van 10 op 11 april in 1934 uit de kathedraal verdwijnen. Er volgen afpersbrieven van ene D.U.A., er wordt losgeld betaald door het bisdom en Johannes de Doper duikt al vrij snel weer op.", "Het lam op Het Lam Gods voor (links) en na de restauratie (rechts).", "Maar waar zijn de Rechtvaardige Rechters? Die vraag is nog altijd onbeantwoord. Podcastmakers Ieke Schout en Lieke Malcorps duiken in het mysterie. Hun startpunt is het sterfbed van Ars\u00e8ne Goedertier, een Vlaming die op 25 november 1934 een hartaanval krijgt en op zijn sterfbed tegen zijn advocaat zegt dat hij als enige weet waar het paneel verborgen is. Maar waar het ligt, dat krijgt hij voor zijn dood niet meer over zijn lippen.", "Deze theorie\u00ebn zijn allemaal even geloofwaardig en leuk om naar te luisteren", "In zijn bureau worden kopie\u00ebn van de afpersbrieven gevonden, \u00e9n een schets van een brief die nooit verzonden is. Behalve eindeloos veel doorgestreepte en opnieuw geschreven zinnen staan er op die brief een aantal willekeurige \u2013 althans zo lijkt het \u2013 woorden, en een mysterieuze cijfercode. Auteur Dan Brown (De Da Vinci Code) had het niet kunnen bedenken.", "Ieke Schout en Lieke Malcorps trekken naar Gent en spreken met amateurspeurders die allemaal even bezeten zijn door het mysterie en allemaal de code op een andere manier denken te hebben gekraakt. Geen van hen heeft het missende paneel nog gevonden, zoveel mag duidelijk zijn, dus of het Schout en Malcorps wel gaat lukken valt te betwijfelen.", "Maar dat maakt niet uit, want hoewel een tikje onnavolgbaar zijn deze theorie\u00ebn allemaal even geloofwaardig en leuk om naar te luisteren. Er werd op basis van deze aanwijzingen onder andere al eens gezocht in een waterput, in een ondergrondse ruimte en in een spouwmuur.", "Hoewel de zoektocht aflevering na aflevering geen nieuw resultaat oplevert, en Schout en Malcorps ook niet per se dichterbij een oplossing komen, geeft de podcast een wonderlijk en verslavend inkijkje in de wereld van amateurspeurders. En je leert nog eens wat over een absoluut meesterwerk met een getroebleerde geschiedenis. Je zou bijna (als dat weer mogelijk is) zelf naar Gent afreizen om daar de resterende panelen te gaan bekijken. Wie weet zit de ontbrekende aanwijzing wel verstopt in het schilderij zelf...", "De Vlaamse Kunstroof is te beluisteren via de verschillende podcastkanalen.", "Lees ook:", "De kunstwereld moet nog even wennen aan het nieuwe Lam Gods", "Hij keek altijd zo sereen en vredig, het \u2018Lam Gods\u2019 op het beroemde altaarstuk dat de gebroeders Van Eyck in 1432 voltooiden voor de Sint-Baafskathedraal in Gent. Maar na een grootscheepse restauratie van acht jaar blijkt dat we al die tijd in slaap zijn gesust door een overschildering uit de zestiende eeuw."], "authors": ["Charlot Verlouw"], "keywords": ["zoeken", "paneel", "van", "missende", "zijn", "naar", "en", "podcast", "vlaamse", "een", "op", "lam", "te", "het", "dat", "z\u00e9lf", "die"], "pubDate": "2021-01-07T16:29:00Z", "publicationId": "b66cd8e4-4294-3571-bcd7-e490527f1a48"}