{"id": "9ee7764b-b810-39f2-ab25-3829661040cf", "title": "Verdacht pakket bij Poolse supermarkt blijkt broodjesbestelling", "url": "https://volkskrant.nl/nieuws-achtergrond/verdacht-pakket-bij-poolse-supermarkt-blijkt-broodjesbestelling~b44ea4cf/", "summary": "Voor een Poolse supermarkt in Aalsmeer is een verdacht pakket aangetroffen.\nOntploffingenIn Aalsmeer was al eerder een explosie bij een Poolse supermarkt, die staat aan de Ophelialaan.\nSinds december zijn vijf ontploffingen geweest bij Poolse supermarkten, die worden gerund door Irakese Koerden.\nIn januari was opnieuw een aanslag op een Poolse supermarkt.\nOp het Molenpad in Aalsmeer is voor een Poolse supermarkt een verdacht pakket (doos)aangetroffen.", "paragraphs": ["Voor een Poolse supermarkt in Aalsmeer is een verdacht pakket aangetroffen. De politie heeft de omgeving afgesloten, omliggende woningen zijn uit voorzorg ontruimd. Beeld ANP", "Eerder op de dag liet een woordvoerder van de politie weten dat er een doos voor het pand lag, \u2018waarvan we niet weten van wie die is. In het licht van wat eerder bij Poolse supermarkten is gebeurd, nemen we het zekere voor het onzekere.\u2019", "Om de veiligheid te garanderen werd de omgeving afgesloten, omliggende woningen ontruimd en de Explosieven Opruimingsdienst ingeschakeld om het pakket nader te onderzoeken, meldde de politie op Twitter. Volgens de politie worden nu afspraken gemaakt zodat dit soort bezorgingen niet tot dergelijke verdachte situaties kunnen leiden.", "Ontploffingen", "In Aalsmeer was al eerder een explosie bij een Poolse supermarkt, die staat aan de Ophelialaan. Sinds december zijn vijf ontploffingen geweest bij Poolse supermarkten, die worden gerund door Irakese Koerden. Naast die eerste in Aalsmeer, Heeswijk-Dinther en in Beverwijk, waar twee keer bij dezelfde winkel explosies waren, bleef het een tijdje rustig. In januari was opnieuw een aanslag op een Poolse supermarkt. Dit keer was de winkel Warszawa XL aan het Paletplein in Tilburg het doelwit.", "Op het Molenpad in Aalsmeer is voor een Poolse supermarkt een verdacht pakket (doos)aangetroffen. Politie heeft de omgeving afgesloten, omliggende woningen zij uit voorzorg ontruimd en de EODD komt het pakket nader onderzoeken. Later meer informatie. \u2014 Politie Amsterdam eo (@Politie_Adam) 10 januari 2021", "Dinsdag kregen de explosies aandacht in het programma Opsporing Verzocht. De politie vermoedt een mogelijk verband tussen de zaken. In Opsporing Verzocht werd gemeld dat de familie die de zaak in Tilburg in handen heeft, ook de zaken in Aalsmeer en Beverwijk exploiteert.", "Van een verdachte die waarschijnlijk betrokken was bij de ontploffing in Heeswijk-Dinther werd in december een foto openbaar gemaakt. Dat leidde tot een aantal tips, maar de gouden tip zat er niet tussen. Dinsdagavond werd een nieuw spoor gemeld: bij meerdere aanslagen zijn resten aangetroffen van jerrycans, vermoedelijk steeds van hetzelfde soort. Het gaat om gele jerrycans die bij Shell-tankstations te koop zijn. Mogelijk zijn de jerrycans kort voor de aanslagen gevuld bij een benzinestation.", "Groeimarkt", "In Nederland wonen circa 200 duizend (geregistreerde) Polen, die dol zijn op hun eigen brood, vlees, worst en bier. Maar ook arbeidsmigranten uit andere Oost-Europese landen kopen graag Poolse producten. Die klanten waren tot acht jaar geleden nog voornamelijk aangewezen op enkele overwegend kwakkelende Poolse winkels met veel te hoge prijzen - de Polen gingen liever naar de Aldi of de Lidl.", "De Koerden zagen een groeimarkt en stampten letterlijk met vereende krachten de ene na de andere Poolse supermarkt uit de grond. Ondernemerschap en financiering worden vooral in de eigen families en netwerken georganiseerd. Het zijn ook vaak relatief jonge mannen die met steun van anderen aan het roer staan van de supermarkten met namen als Biedronka (lieveheersbeestje), Warszawa of Polo Smak."], "authors": [], "keywords": ["broodjesbestelling", "zijn", "van", "het", "politie", "voor", "supermarkt", "blijkt", "een", "en", "verdacht", "bij", "poolse", "die", "pakket"], "pubDate": "2021-01-10T12:33:29Z", "publicationId": "1a359314-37ee-33a8-8de7-301d3eb2ed28"}