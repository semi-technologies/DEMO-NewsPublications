{"id": "3bcd0cc3-9005-3a66-bf7d-a27dc6a011cb", "title": "\u2018Sinds De Effingers zijn wij niet meer zomaar een obscuur uitgeverijtje\u2019", "url": "https://volkskrant.nl/cultuur-media/sinds-de-effingers-zijn-wij-niet-meer-zomaar-een-obscuur-uitgeverijtje~b033b318/", "summary": "Ineens is Van Maaskant Haun niet meer zomaar een obscuur uitgeverijtje.\nAls het zo goed blijft gaan als nu, kan ik een assistent nemen.\nEerst vertaalde ik ook nog zelf, uit het Duits en Engels, maar daar kom ik nauwelijks meer aan toe.\nIedereen zei: jij denkt altijd dat het een hit wordt.\nZo geef ik dit voorjaar een bundel uit van de hier weinig bekende Isra\u00eblische dichter Yehuda Amichai.", "paragraphs": ["Beeld Avalon Nuovo", "\u2018Het succes van De Effingers heeft alles voor mij veranderd. Ineens is Van Maaskant Haun niet meer zomaar een obscuur uitgeverijtje. Vertalers en correctoren willen graag met me in zee, boekhandelaren en media weten wie ik ben. Als het zo goed blijft gaan als nu, kan ik een assistent nemen. Dat is hard nodig, want tot nu toe doe ik bijna alles in mijn eentje. En dan is het best veel om zeven boeken per jaar uit te geven. Eerst vertaalde ik ook nog zelf, uit het Duits en Engels, maar daar kom ik nauwelijks meer aan toe.", "\u2018Of ik had verwacht dat het boek zo\u2019n succes zou worden? Ja, ik had er meteen een sterk gevoel bij. Iedereen zei: jij denkt altijd dat het een hit wordt. Maar deze keer was het anders. Ik had al langer de wens om een Joodse familieroman uit te geven \u2013 ik hou erg van Joodse literatuur, al heb ik zelf geen Joodse achtergrond. Van Gabriele Tergit (1894-1982) had ik al een boekje gepubliceerd over Berlijn in het interbellum: K\u00e4sebier verovert de Kurf\u00fcrstendamm. In Duitsland was ook haar familiekroniek uit 1951 opnieuw uitgebracht, met groot succes. Het bleek precies wat ik zocht. En zo modern geschreven, helemaal niet oubollig.", "\u2018Sommige Duitse critici vonden het maar langweilig, al die beschrijvingen van meubels, kleding en maaltijden. Veel lezers smullen daar juist van, omdat het zo\u2019n prachtig beeld geeft van de Joodse \u00e9n Duitse cultuur voor de Tweede Wereldoorlog.", "\u2018In Nederland heeft De Effingers geweldige recensies gehad, als eerste in de Volkskrant, en daarna is het pas echt gaan lopen. Dat was ook een kwestie van geluk: ineens leken alle seinen op groen te staan. Inmiddels kent de roman vijf drukken, er zijn ruim 13 duizend exemplaren verkocht en zo\u2019n 6 duizend e-books. Vroeger dacht ik: het moeten er 100 duizend zijn. Maar als je geen Peter Buwalda bent, is dit al heel mooi.", "\u2018Het boek dat komend jaar verschijnt \u2013 de vertalers zijn hard aan het werk \u2013 is heel anders. Over de lente en de eenzaamheid is een selectie uit de rechtbankverslagen die Tergit schreef tussen 1924 en 1933. Elise Hirschmann, zoals ze eigenlijk heette, had gestudeerd bij de beroemde socioloog Max Weber, was gepromoveerd en maakte daarna naam als journalist in Berlijn \u2013 onder pseudoniem, want nette meisjes hoorden niet te werken. Ze was de eerste vrouwelijke rechtbankverslaggever in Duitsland.", "\u2018Tergits reportages zijn nog steeds boeiend om te lezen, ook voor het Nederlandse publiek. Je krijgt een soort stoomcursus van de geschiedenis van Weimar, maar dan vanuit de rechtbank. Je ziet hoe de economie verslechtert, en hoe vooral de armste mensen daarvan de dupe worden. Het gaat over politiek, maar ook over persoonlijk leed, liefdesperikelen, noem maar op. Literaire kwaliteit hebben de krantenstukken zeker: door Tergits scherpe formuleringen, haar ironie, haar oog voor absurditeit.", "\u2018Voordat ik in 2017 begon met de uitgeverij, zat ik in de kunstwereld. Ik was dol op het speuren naar sleepers, nog onbekende werken van grote meesters. Als uitgever doe ik iets vergelijkbaars: ik ben steeds weer op zoek naar bijzondere ontdekkingen. Zo geef ik dit voorjaar een bundel uit van de hier weinig bekende Isra\u00eblische dichter Yehuda Amichai. De komende jaren wil ik, samen met vertaler Lisette Graswinckel, een reeks niet eerder vertaalde romans van de Amerikaanse Edith Wharton uitbrengen \u2013 de eerste, Het rif, verschijnt in de zomer. Allemaal mede mogelijk gemaakt door Gabriele en haar Effingers.\u2019"], "authors": ["Emilia Menkveld"], "keywords": ["ik", "uitgeverijtje", "meer", "zijn", "wij", "obscuur", "uit", "te", "ook", "van", "sinds", "en", "een", "effingers", "zomaar", "het", "maar", "niet", "als"], "pubDate": "2021-01-01T14:00:25Z", "publicationId": "1a359314-37ee-33a8-8de7-301d3eb2ed28"}