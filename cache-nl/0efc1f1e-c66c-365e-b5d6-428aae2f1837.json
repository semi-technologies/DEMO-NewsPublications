{"id": "0efc1f1e-c66c-365e-b5d6-428aae2f1837", "title": "Denk nooit te vroeg dat je weet wat je waard bent als optimist", "url": "https://volkskrant.nl/columns-opinie/denk-nooit-te-vroeg-dat-je-weet-wat-je-waard-bent-als-optimist~b297ace1/", "summary": "Het was een mooie ochtend, met een streepje roze aan de horizon en gezinsleden die zo lief slaperig deden dat ze een speciaal ontbijtje verdienden.\nMet een hoofd vol harpmuziek dartelde ik naar de supermarkt, waar ik kalm aanvaardde dat ik bij de zelfscankassa voor de zoveelste keer werd geselecteerd als potenti\u00eble dief.\n\u2018Ach, zo is het leven\u2019, mijmerde ik, terwijl een winkelmedewerker op het tempo van een slaperige douanier mijn boodschappen inspecteerde.\nDenk dan nooit te vroeg dat het volbracht is.\nMisschien moet je eerst nog een nieuw tasje scannen, waarna opnieuw het diefstalalarm afgaat, je opnieuw gepardonneerd moet worden, de nieuw ingepakte tas opnieuw door twee\u00ebn scheurt en je opnieuw op de knie\u00ebn moet, voordat je echt weet wat je waard bent als optimist.", "paragraphs": ["Het was een mooie ochtend, met een streepje roze aan de horizon en gezinsleden die zo lief slaperig deden dat ze een speciaal ontbijtje verdienden. Met een hoofd vol harpmuziek dartelde ik naar de supermarkt, waar ik kalm aanvaardde dat ik bij de zelfscankassa voor de zoveelste keer werd geselecteerd als potenti\u00eble dief.", "\u2018Ach, zo is het leven\u2019, mijmerde ik, terwijl een winkelmedewerker op het tempo van een slaperige douanier mijn boodschappen inspecteerde. \u2018Haha!\u2019, riep ik zonnig toen daarna bij het weggaan mijn plastic tasje scheurde en de croissants over de grond rolden.", "Optimisme is een opdracht. Soms word je getest. Denk dan nooit te vroeg dat het volbracht is. Misschien moet je eerst nog een nieuw tasje scannen, waarna opnieuw het diefstalalarm afgaat, je opnieuw gepardonneerd moet worden, de nieuw ingepakte tas opnieuw door twee\u00ebn scheurt en je opnieuw op de knie\u00ebn moet, voordat je echt weet wat je waard bent als optimist."], "authors": ["Sander Donkers"], "keywords": ["zo", "optimist", "denk", "wat", "het", "waard", "vroeg", "ik", "opnieuw", "tasje", "moet", "een", "je", "te", "dat", "en", "weet", "nooit"], "pubDate": "2020-11-29T20:02:24+01:00", "publicationId": "1a359314-37ee-33a8-8de7-301d3eb2ed28"}