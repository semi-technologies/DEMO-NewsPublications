{"id": "66b1577a-6b1f-38da-a697-3a7537ea26a5", "title": "Ajax ziet af van staatssteun vanwege miljoenentransfers", "url": "https://www.parool.nl/sport/ajax-ziet-af-van-staatssteun-vanwege-miljoenentransfers~b0db751b5/", "summary": "\u201cMaar dat was ruim v\u00f3\u00f3r de uitbraak van de coronacrisis en de aanvraag van de NOW-regeling,\u201d zei Susan Lenderink, financieel directeur van Ajax, vrijdagmiddag tijdens de online aandeelhoudersvergadering.\nLenderink gaf aan dat Ajax financieel een heel zwaar jaar tegemoet gaat.\nDe club zal opnieuw van de uitkering van bonussen afzien als er gebruik moet worden gemaakt van NOW3-regeling.\nWe hebben wat sneller meegewerkt aan een transfer van Dest dan gebruikelijk.\u201dJong AjaxTijdens de vergadering kwam ook Jong Ajax aan bod.\n\u201cJe bent mede verantwoordelijk voor het succes van Ajax in de afgelopen seizoenen.", "paragraphs": ["Sergi\u00f1o Dest (links) in actie bij FC Barcelona. Beeld REUTERS", "Zonder staatssteun staat het de club vrij om bonussen uit te keren aan de directie over het boekjaar 2019-2020, maar daar zien de directieleden zelf vanaf. Eerder al brachten spelers en directieleden van de club een loonoffer. Er was met terugwerkende kracht veel kritiek op de bonussen die de directieleden in augustus 2019 w\u00e9l uitgekeerd hebben gekregen. \u201cMaar dat was ruim v\u00f3\u00f3r de uitbraak van de coronacrisis en de aanvraag van de NOW-regeling,\u201d zei Susan Lenderink, financieel directeur van Ajax, vrijdagmiddag tijdens de online aandeelhoudersvergadering.", "Lenderink gaf aan dat Ajax financieel een heel zwaar jaar tegemoet gaat. Een operationeel tekort en een verlies over het huidige boekjaar dreigen. De club zal opnieuw van de uitkering van bonussen afzien als er gebruik moet worden gemaakt van NOW3-regeling.", "Overleven", "Technisch directeur Marc Overmars ging tijdens de vergadering dieper in op de gevolgen van de coronacrisis. \u201c95 procent van de clubs is bezig met overleven. Wij hebben het geluk gehad dat een aantal clubs dat tot die 5 procent behoort bij ons is terechtgekomen om spelers over te nemen. Zelfs de besprekingen met grootmacht Bayern M\u00fcnchen, dat net als Barcelona interesse had in Sergi\u00f1o Dest, verliepen moeizaam. Groot of klein, we hebben allemaal hetzelfde probleem.\u201d", "Trainer Erik ten Hag had Dest liever gehouden. Maar Overmars stelt: \u201cElke transfer heeft zijn eigen verhaal. We hebben Noussair Mazraoui ook op de positie van Dest \u2013 en Mazraoui moet spelen. Bovendien hadden we vanwege de financi\u00eble consequenties van de coronapandemie nog wat gaten dicht te fietsen. We hebben wat sneller meegewerkt aan een transfer van Dest dan gebruikelijk.\u201d", "Jong Ajax", "Tijdens de vergadering kwam ook Jong Ajax aan bod. Overmars is blij met de ontwikkeling van de eigen jeugd, maar hij gaf toe dat er soms een spanningsveld is tussen presteren en het laten doorbreken van de talenten. \u201cTen Hag zegt altijd dat jonge spelers hun kansen zelf moeten verdienen, maar wij moeten de voorwaarden cre\u00ebren om die kansen te bieden.\u201d", "Overmars herhaalde nog maar eens dat Jong Ajax daarin een belangrijke rol speelt. \u201cTalenten sputteren soms tegen. Zij denken dat ze meteen klaar zijn voor Ajax 1. Maar laat nou eerst maar eens zien dat je de beste bent bij Jong Ajax. Elke week. Die dertig of veertig duels in de eerste divisie hebben de meeste jonge spelers gewoon nodig, een enkele uitzondering daargelaten.\u201d", "Over de ontwikkeling van Danilo \u2013 hij wordt verhuurd aan FC Twente \u2013 is Overmars tevreden. \u201cWe zagen nog geen rol voor hem in Ajax 1. En hij is te goed voor Jong Ajax. We konden hem verhuren aan een goede club met Ron Jans als een goede trainer. Danilo scoort veel, doet het goed en dat is nodig voor zijn persoonlijke ontwikkeling. En voor ons stijgt hij in waarde.\u201d", "Tijdens de vergadering werd NOC*NSF-bestuurslid en pensioenexpert Annette Mosman benoemd tot lid van de raad van commissarissen (rvc). Zij volgt Leo van Wijk op. President-commissaris Leen Meijaard dankte Van Wijk voor zijn inzet als lid en voorzitter van de rvc in de afgelopen acht jaar. \u201cJe bent mede verantwoordelijk voor het succes van Ajax in de afgelopen seizoenen. Je hebt de rust bewaard in de rvc tijdens en na een woelige periode.\u201d Ernst Ligthart werd herbenoemd in de rvc."], "authors": ["Dick Sintenie"], "keywords": ["van", "af", "ajax", "het", "maar", "ziet", "miljoenentransfers", "een", "en", "dat", "staatssteun", "vanwege", "aan", "hebben", "voor"], "pubDate": "2020-11-13T17:35:00+01:00", "publicationId": "a3002aeb-6d5a-3894-adcb-0212effbc567"}