{"id": "99f50e37-2064-3d32-879e-81a3ef6f6963", "title": "Televisiemaker Ursul de Geer op 74-jarige leeftijd overleden", "url": "https://www.parool.nl/kunst-media/televisiemaker-ursul-de-geer-op-74-jarige-leeftijd-overleden~bda5b458/", "summary": "Bij het grote publiek geniet De Geer vooral bekendheid vanwege het programma \u2019t is hier Fantasties, dat hij van 1995 tot 2001 presenteerde.\n\u201cIk was zelf op vakantie in Zuid-Frankrijk en at toevallig met heel nette mensen,\u201d zei De Geer in 2019 in het AD.\nDat vond ik zo mooi, die confrontatie, dat ik dacht: daar zit een programma in en RTL vond dat ook.\nZij wisten niet dat ik dat vroeger al deed.\nDe Geer maakte deel uit van het toneelgroep De Nieuwe Komedie en was op het witte doek te zien, met rollen in films als Spetters en Ademloos.", "paragraphs": ["Beeld Bart Koetsier", "De televisiemaker is maandag in zijn woonplaats Amsterdam overleden. Bij het grote publiek geniet De Geer vooral bekendheid vanwege het programma \u2019t is hier Fantasties, dat hij van 1995 tot 2001 presenteerde. Daarin portretteerde De Geer uiteenlopende groepen Nederlanders in het buitenland.", "\u201cIk was zelf op vakantie in Zuid-Frankrijk en at toevallig met heel nette mensen,\u201d zei De Geer in 2019 in het AD. \u201cIn dat restaurant stapten wat jongens uit de Nederlandse kickbokssc\u00e8ne binnen. Dat vond ik zo mooi, die confrontatie, dat ik dacht: daar zit een programma in en RTL vond dat ook. Maar ik heb mijn eigen talkshow Ursul ervoor moeten opgeven, en daar heb ik later toch spijt van gekregen.\u201d", "Begin deze eeuw verruilde De Geer zijn rol als televisiemaker voor die van toneelregisseur \u2013 een vak dat hij voor zijn televisiewerk ook uitvoerde. \u201cHet zat zo: ik was wel klaar met \u2018fantasties\u2019 en wilde niet meer allerlei discotheken in Zuid-Europa af,\u201d legde hij uit in hetzelfde interview. \u201cEn toen las ik Gloed, van de Hongaarse schrijver S\u00e1ndor M\u00e1rai. Ik wist: dit stuk ga \u00edk op het toneel brengen en niemand anders. En er waren inderdaad theaterdirecteuren die zeiden: moet die flapdrol van de televisie dat nou regisseren? Zij wisten niet dat ik dat vroeger al deed. Ik moest dit doen, het was mijn missie.\u201d", "Naast presentator en regisseur was De Geer ook acteur. Na zijn middelbare school in Zeist ging De Geer naar de toneelschool in Amsterdam, waar hij later ook theaterwetenschappen studeerde. De Geer maakte deel uit van het toneelgroep De Nieuwe Komedie en was op het witte doek te zien, met rollen in films als Spetters en Ademloos."], "authors": ["Het Parool"], "keywords": ["van", "geer", "74jarige", "het", "op", "hij", "televisiemaker", "ursul", "zijn", "ik", "overleden", "die", "ook", "en", "dat", "leeftijd"], "pubDate": "2020-12-08T15:35:29+01:00", "publicationId": "a3002aeb-6d5a-3894-adcb-0212effbc567"}