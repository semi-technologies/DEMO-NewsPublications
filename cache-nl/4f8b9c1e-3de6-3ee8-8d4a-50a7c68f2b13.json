{"id": "4f8b9c1e-3de6-3ee8-8d4a-50a7c68f2b13", "title": "Soms is de Groeigids niet het handigste boekje om iets te bespreken met je puber", "url": "https://volkskrant.nl/mensen/soms-is-de-groeigids-niet-het-handigste-boekje-om-iets-te-bespreken-met-je-puber~b9a995b4/", "summary": "Bij jezelf, als je ineens ontdekt dat er een haar onder je oksel groeit en je een acuut opkomend kuthumeur hebt, en later, bij je eigen kind, gisteren nog een baby en nu iemand die merkkleding opeist en deodorant rondspuit.\nIn verwarring wend je je als ouder dan tot de Groeigids puberteit die elk Nederlands gezin van het consultatiebureau krijgt.\nDaarin staat hoe je je tot je puber moet verhouden.\nDan moeten er ingewikkelde kwesties worden aangekaart, bijvoorbeeld over drugs, die je als ouder misschien niet eens d\u00farft te bespreken.\nIk knoopte het in mijn oren, maar wilde inmiddels vooral weten wat je bij Google krijgt als je \u2018poes\u2019 intypt.", "paragraphs": ["De puberteit heeft de \u00adneiging zich plots aan te dienen. Bij jezelf, als je ineens ontdekt dat er een haar onder je oksel groeit en je een acuut opkomend kuthumeur hebt, en later, bij je eigen kind, gisteren nog een baby en nu iemand die merkkleding opeist en deodorant rondspuit.", "In verwarring wend je je als ouder dan tot de Groeigids puberteit die elk Nederlands gezin van het consultatiebureau krijgt. Daarin staat hoe je je tot je puber moet verhouden.", "Ik ben vast de enige ouder die dat boekje ook daadwerkelijk heeft gelezen. Dat het uit 1995 lijkt te stammen, helpt niet: de pubers in het boek hebben enorme uitklap-Nokia\u2019s en er is een hoofdstuk met de blij-verraste titel \u2018Dankzij \u00adinternet: wat kan er veel!\u2019", "Maar goed, sommige kwesties zijn tijdloos: de gids gaat er vooral over hoe je in godsnaam een gesprek voert met een puber en het thuis gezellig houdt.", "Een tip uit het hoofdstukje \u2018Warmte en liefde\u2019: \u2018Als u samen ergens om moet lachen, sla dan uw arm eens even om de schouders van uw kind en zeg bijvoorbeeld: \u2018Wat ben je toch een schat!\u2019\u2019", "Ik gaf mezelf een schouderklop. Dit doe ik uit mezelf al best vaak!", "In het hoofdstuk over \u2018surfen op internet\u2019 wordt verteld hoe je als ouder moet waarschuwen voor \u2018vreemde of beangstigende zaken\u2019. Een gesprek over porno, blijkt de Groeigids daarmee te bedoelen. \u2018U kunt dat gesprek beginnen met een eigen ervaring toen u op verkeerde websites terechtkwam. Bijvoorbeeld toen u \u2018sm\u2019 intikte toen u naar de website van het Stedelijk \u00adMuseum wilde. Of toen u op Google \u2018poes\u2019 zocht toen de kat ziek was.\u2019", "Ik stelde me voor dat ik op deze wijze een gesprek over internetporno zou aanzwengelen bij mijn puber. Dan zou ik wel moeten uitleggen waarom ik in hemelsnaam \u2018poes\u2019 googlede toen de kat ziek was. Mijn puber zou me met een combinatie van dedain, medelijden en vermoeidheid aankijken. En dan ben je dus terug bij af.", "Soms, erkent de gids, is een gesprek voeren met behulp van fictief gegooglede poezen of \u2018schat!\u2019 roepen niet genoeg. Dan moeten er ingewikkelde kwesties worden aangekaart, bijvoorbeeld over drugs, die je als ouder misschien niet eens d\u00farft te bespreken. Maar ook daar had de Groeigids iets op gevonden: sites over drugs raadplegen en dan \u2018informatie daarvan printen en deze prints zogenaamd achteloos op tafel leggen\u2019.", "Ik knoopte het in mijn oren, maar wilde inmiddels vooral weten wat je bij Google krijgt als je \u2018poes\u2019 intypt. Poezen op Marktplaats, poezenspulletjes van intratuin.nl en Kattenpension Wel voor de poes.", "Uiteindelijk hebben mijn puber en ik de hele Groeigids aan elkaar voorgelezen. We lachten hartelijk en sloegen de armen om elkaars \u00adschouders."], "authors": ["Aaf Brandt Corstius"], "keywords": ["handigste", "van", "dan", "als", "het", "op", "met", "soms", "puber", "toen", "niet", "je", "om", "te", "en", "een", "iets"], "pubDate": "2020-10-25T19:56:42+01:00", "publicationId": "1a359314-37ee-33a8-8de7-301d3eb2ed28"}