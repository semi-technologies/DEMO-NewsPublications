{"id": "162530ae-0804-3771-bc93-7012497bfdd2", "title": "Als ze in de politiek aardig voor je worden", "url": "https://nrc.nl/nieuws/2020/12/16/als-ze-in-de-politiek-aardig-voor-je-worden-a4024207", "summary": "De veel-sterkte-boodschap leek vooral bedoeld voor kiezers die twijfelen tussen FVD en PVV: Baudet is echt weg, mensen, en je kunt met je stem net zo goed bij mij terecht.\nOp het Binnenhof weet zo\u2019n beetje elke politicus dat je extra scherp moet opletten als een concurrent aardig tegen je doet.\nDe Jonge was sinds de zomer lijsttrekker van het CDA en maandenlang zei hij dat het heel goed met hem ging.\nIn zijn werkkamer in de Tweede Kamer zegt Omtzigt dat hij het niet had bedoeld als een uithaal naar De Jonge.\nMaar hij was \u2019s avonds langsgegaan bij Hoekstra en wist niet dat hij daar werd opgewacht door journalisten.", "paragraphs": ["PVV-leider Geert Wilders wenste Thierry Baudet \u201eveel sterkte\u201d. Op Twitter, eind november. De fractievoorzitter van Forum voor Democratie had zich net teruggetrokken als lijsttrekker. Wilders schreef ook: \u201eIk mag je zeer.\u201d Baudet moest, vond hij, \u201eblijven knokken voor een beter Nederland\u201d.", "Twee dagen later wilde Baudet toch weer als FVD-lijsttrekker verder knokken en daar was Wilders, zou je denken, heel blij om. Maar je hoorde hem er niet meer over. De veel-sterkte-boodschap leek vooral bedoeld voor kiezers die twijfelen tussen FVD en PVV: Baudet is echt weg, mensen, en je kunt met je stem net zo goed bij mij terecht.", "Op het Binnenhof weet zo\u2019n beetje elke politicus dat je extra scherp moet opletten als een concurrent aardig tegen je doet. Het kan het allerlaatste zijn waar je op zit te wachten.", "Net voor de zomer kreeg GroenLinks-leider Jesse Klaver een taart van Rob Jetten van D66, omdat Klaver tien jaar Kamerlid was. Dan ben je dus niet meer zo fris en nieuw. Jetten zette er een foto van op Twitter.", "Toen Wilders in augustus zei dat minister van Volksgezondheid Hugo de Jonge er \u201elijkwit en slecht\u201d uitzag \u2013 kon hij de coronacrisis nog aan? \u2013 keek De Jonge ongemakkelijk. Maar \u00f3\u00f3k toen premier Mark Rutte het daarna voor hem opnam. De Jonge, vond Rutte, was nog nooit zo bruin geweest als nu.", "De Jonge was sinds de zomer lijsttrekker van het CDA en maandenlang zei hij dat het heel goed met hem ging. Ook al haalden steeds meer partijgenoten hem anoniem onderuit en werd de kritiek op zijn coronabeleid steeds harder. Tot het niet meer goed ging, en hij stopte als lijsttrekker. Daarna kreeg De Jonge te horen wat veel bewindslieden die aftreden na een mislukking ook te horen krijgen: dat het een \u201edappere beslissing\u201d was, en \u201eheel moedig\u201d.", "In zo\u2019n wereld van verhullend, maar net zo goed dodelijk taalgebruik viel op wat CDA\u2019er Pieter Omtzigt vorige week vrijdag zei, toen Wopke Hoekstra het lijsttrekkerschap van De Jonge overnam. In de zomer had Omtzigt op een haar na de lijsttrekkersverkiezing verloren van De Jonge, Hoekstra had niet meegedaan. Maar Omtzigt eiste de eerste plek niet op, hij steunde Hoekstra. Want \u201edit keer\u201d, zei hij voor een camera van Nieuwsuur, had de partij \u201eeen uitstekende kandidaat\u201d.", "Dit keer?", "In zijn werkkamer in de Tweede Kamer zegt Omtzigt dat hij het niet had bedoeld als een uithaal naar De Jonge. Hij had misschien moeten zeggen \u201eop dit moment\u201d. Maar hij was \u2019s avonds langsgegaan bij Hoekstra en wist niet dat hij daar werd opgewacht door journalisten. Hij had zich niet voorbereid, niets geoefend. Wat hij in een brief schreef aan de CDA-leden, dat was zoals hij erover dacht: Hugo de Jonge liet het landsbelang v\u00f3\u00f3r gaan, hij wilde Nederland door de coronacrisis heen helpen. Omzigt, stond in de brief, vindt het \u201edapper\u201d.", "Petra de Koning (p.dekoning@nrc.nl; @pdekoning ) schrijft elke donderdag op deze plek een column.", "Een versie van dit artikel verscheen ook in NRC Handelsblad van 17 december 2020"], "authors": ["Petra De Koning", "December Om", "Leestijd Minuten"], "keywords": ["van", "aardig", "dat", "jonge", "niet", "een", "het", "en", "ze", "op", "voor", "worden", "je", "als", "hij", "politiek"], "pubDate": "2020-12-16T00:00:00Z", "publicationId": "523804ef-c522-3326-9bed-36886aac98cb"}