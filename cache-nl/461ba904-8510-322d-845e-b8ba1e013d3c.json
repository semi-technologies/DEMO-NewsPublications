{"id": "461ba904-8510-322d-845e-b8ba1e013d3c", "title": "Over Luis Vassy, Franse ambassadeur met een activistische taakopvatting", "url": "https://volkskrant.nl/columns-opinie/over-luis-vassy-franse-ambassadeur-met-een-activistische-taakopvatting~bf588909/", "summary": "Vassy, net aangetreden als ambassadeur, gaf te kennen dat hij graag eens de Volkskrant-redactie in Amsterdam zou bezoeken.\nDe krant in rep en roer: een ambassadeur die naar de redactie wil komen?\nInterviews in De Telegraaf en AD om de Franse la\u00efcit\u00e9 - scheiding van kerk en staat - uit te leggen.\nEn een harde brief aan de hoofdredactie van Trouw, als reactie op een interview met de Amerikaanse hoogleraar Joan Wallach Scott, die beweerde dat Macron van elke moslim een potenti\u00eble terrorist maakt.\nVassy is diplomaat, die gaat echt niets van zijn Amerikaanse collega vinden.", "paragraphs": ["Luis Vassy (40) is diplomaat. Dus als je zegt dat je hem graag zou willen spreken over zijn taakopvatting als ambassadeur van Frankrijk \u2013 die heel wat activistischer lijkt dan die van zijn voorgangers en het leeuwendeel van zijn collega\u2019s \u2013 bedelft hij je onder een stortvloed aan stukken die het tegendeel moeten bewijzen. Hier kijk, interviews met de Franse ambassadeur in Washington, Rome, Moskou, Stockholm. En trouwens, de Britse ambassadeur was in Buitenhof over de Brexit. Hij bedoelt maar: niks bijzonders.", "M\u2019n nieuwsgierigheid werd al in februari gewekt. Vassy, net aangetreden als ambassadeur, gaf te kennen dat hij graag eens de Volkskrant-redactie in Amsterdam zou bezoeken. De krant in rep en roer: een ambassadeur die naar de redactie wil komen? Dat was lang niet gebeurd. Uiteindelijk stak corona er een stokje voor.", "Na de zomer, en vooral na de moord op Samuel Paty, deed hij pas echt van zich spreken. Interviews in De Telegraaf en AD om de Franse la\u00efcit\u00e9 - scheiding van kerk en staat - uit te leggen. En een harde brief aan de hoofdredactie van Trouw, als reactie op een interview met de Amerikaanse hoogleraar Joan Wallach Scott, die beweerde dat Macron van elke moslim een potenti\u00eble terrorist maakt. Zijn brief eindigde met: \u2018In dit geval gaat het niet om de vrijheid van meningsuiting, maar om de redactionele kwaliteitseisen.\u2019 Vassy ging vervolgens naar Trouw om het uit te praten. \u2018Keurige ontvangst\u2019, zegt hij. \u2018We hadden een open discussie.\u2019", "Luis Vassy: \u2018Trots om Frans te zijn.\u2019", "Hij deelt ook berichten over zijn fietstochten door Den Haag, soms met een fles wijn onder de snelbinders (\u2018twee culturen verenigd\u2019); over Pluk van de Petteflet dat hij voorleest aan zijn kinderen (je kunt met hem aardig bomen over opgroeien met Annie MG Schmidt of met Le Petit Nicolas en wat dat zegt over de autonomie van kinderen); over zonnepanelen op het dak van de residentie; over zijn vorderingen met het Nederlands. \u2018Ik probeer at least een kleine niveau te hebben.\u2019", "Hij ontvangt in een zithoek van de residentie aan de Tobias Asserlaan in Den Haag en blijkt tot in de puntjes geprepareerd. Er zijn drie elementen die bepalen of je tussenbeide komt in het publieke debat, begint hij, meteen al heel Frans. Allereerst moet er bereidheid zijn. \u2018Als het ging om een recept voor boeuf bourguignon zou ik niet reageren.\u2019 Maar een onderwijzer in een Parijse voorstad die wordt vermoord, dat raakt aan zijn eigen jeugd.", "Twee culturen verenigd.", "Hij is het kind van eenvoudige Zuid-Amerikaanse emigranten dat tot ver op de middelbare school geen idee had wat een diplomaat was, groeide op in de arme oostelijke voorstad Fontenay-sous-bois en dankt zijn positie aan wat hij een grote Franse kwaliteit noemt: ook iemand van zijn afkomst kan - mits hij geweldig scoort op school - terechtkomen op de ENA, de roemruchte eliteschool die vrijwel alle Franse topbestuurders opleidt. \u2018Ik ben er trots op Frans te zijn. Frankrijk is niet perfect, maar het biedt iedereen mogelijkheden. Zoals de socioloog Bourdieu zou zeggen: onderwijs is essentieel om een eventueel gebrek aan beginkapitaal te compenseren. Dat stelsel werd met de moord op Paty aangevallen.\u2019", "Vervolgens is er de noodzaak om tussenbeide te komen, die wat hem betreft boven twijfel staat vanwege alle fake news dat de ronde deed. \u2018Doe je niet mee in het debat, dan laat je de verstorende verhalen alle ruimte innemen. Die worden deels van staatswege georganiseerd.\u2019 Als ik vragenderwijs Turkije noem, lacht hij. \u2018Ik heb het niet gezegd.\u2019", "Bij herdenking Samuel Paty in Tweede Kamer. Beeld Foto Twitter", "Tenslotte moet er belangstelling zijn voor je verhaal. Volgens Vassy is Nederland zeer ontvankelijk voor het belang van de vrijheid van meningsuiting. \u2018Spontaan werd Paty in verband gebracht met de moord op Theo van Gogh. Mijn oproep tot een minuut stilte, in het Frans gedaan, werd opgepakt door Marcouch en Aboutaleb en zoveel anderen.\u2019", "Nadat presentatrice Fidan Ekiz op tv zei dat we veel te stil waren over de onthoofde Paty, kreeg ze een uitnodiging van Vassy. \u2018Mijn rol is om Nederland te begrijpen en aan Parijs te kunnen uitleggen\u2019, zegt hij. \u2018Zij heeft een visie op integratie die me interesseert.\u2019", "Nog even is er een andere ambassadeur van wie je veel hoort: de door Trump gestuurde Pete Hoekstra die, voor hij goed en wel begon, Nederland omschreef als een land met no-gozones en brandende autowrakken. Vassy is diplomaat, die gaat echt niets van zijn Amerikaanse collega vinden. Wel zegt hij iets anders: \u2018Met interne affaires zal ik mij nooit bemoeien. Ik ben geen politicus maar diplomaat van beroep.\u2019"], "authors": ["Ariejan Korteweg"], "keywords": ["vassy", "van", "franse", "het", "hij", "luis", "met", "zijn", "die", "op", "activistische", "een", "en", "te", "ambassadeur", "taakopvatting"], "pubDate": "2020-12-09T18:53:58+01:00", "publicationId": "1a359314-37ee-33a8-8de7-301d3eb2ed28"}