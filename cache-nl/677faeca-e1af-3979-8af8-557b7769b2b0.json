{"id": "677faeca-e1af-3979-8af8-557b7769b2b0", "title": "Met PS van het Jaar hoopt Judith Zilversmit lezers enige houvast te geven", "url": "https://www.parool.nl/ps/met-ps-van-het-jaar-hoopt-judith-zilversmit-lezers-enige-houvast-te-geven~b64a67eb/", "summary": "Beeld Linda StulicAan terugblikken doet PS van het Jaar normaal gesproken niet al te veel: in het extra dikke nummer van PS van de Week waarmee het jaar wordt afgesloten, is de blik doorgaans op de toekomst gericht.\n\u201cWe hebben een jaar achter de rug dat niemand kon voorspellen,\u201d zegt Judith Zilversmit, chef van de dagelijkse bijlage PS en het zaterdagmagazine PS van de Week.\nDat geldt ook voor haarzelf en de redactie: PS van het Jaar werd, net als de meeste dag- en weekendbijlagen van de krant dit jaar, grotendeels vanuit huis gemaakt.\nDat is onze taak, en we hebben die verhalen allemaal nodig.\u201dMet PS van het Jaar hoopt Zilversmit lezers van Het Parool enige houvast te geven in deze dagen, met een bemoedigende boodschap: op naar een nieuw jaar, vol nieuwe kansen en mogelijkheden.\nIk hoop dat lezers ondanks alles mooie feestdagen beleven, en deze kerst lang genieten van een mooie mix van verhalen.\u201d", "paragraphs": ["Judith Zilversmit, Chef PS. Beeld Linda Stulic", "Aan terugblikken doet PS van het Jaar normaal gesproken niet al te veel: in het extra dikke nummer van PS van de Week waarmee het jaar wordt afgesloten, is de blik doorgaans op de toekomst gericht. Wat gaan we doen? Wat zijn de trends op het gebied van eten, uitgaan, cultuur? Nieuwsgierigheid naar alles wat komen gaat, staat voorop. Maar na een onstuimig jaar dat in het teken stond van corona kon reflectie niet uitblijven. Daar is dan ook volop ruimte voor in de editie van dit jaar, die op donderdag 24 december bij de krant verschijnt.", "", "\u201cWe hebben een jaar achter de rug dat niemand kon voorspellen,\u201d zegt Judith Zilversmit, chef van de dagelijkse bijlage PS en het zaterdagmagazine PS van de Week. \u201cEen jaar waarin de wereld tot stilstand kwam door Covid-19. Iedereen heeft daar de gevolgen van ondervonden, dus we ontkomen er niet aan om dit jaar ook terug te blikken.\u201d", "Hoopvolle verhalen", "Lichte en zwaardere verhalen wisselen elkaar altijd af in PS van de Week, en dus ook in het eindejaarsnummer. Dat is dit jaar niet anders. En hoewel corona in veel verhalen vanzelfsprekend een rol speelt, zijn veel verhalen blijmoedig van toon.", "Zo maakte culinair schrijver Joke Boon, die haar reuk en smaak op jonge leeftijd verloor, speciaal voor PS een feestmenu voor lotgenoten \u2013 ook lekker voor iedereen die w\u00e9l kan ruiken. Een (familie)kerstspeurtocht biedt Amsterdammers van alle leeftijden een goede reden om toch even de deur uit te gaan, nu er weinig is om naartoe te gaan.", "\u201cOok vroegen we vier illustratoren, met enige schroom, zich over de vraag te buigen hoe de wereld eruit zou zien als corona er over tien jaar nog is. Ze hebben hun idee\u00ebn daarover verrassend verbeeld.\u201d In een ander artikel worden tien suggesties gedaan om hoop te houden op vrolijkere tijden \u2013 want iedereen zegt wel dat het goed komt, maar hoe dan? \u201cHet zijn stuk voor stuk verhalen met een goed gemoed, die passen bij Het Parool,\u201d zegt Zilversmit.", "Maar er zijn ook verhalen die gaan over klein en groot leed. Verhalen die herkenbaar zijn, verdrietig, of troost bieden \u2013 soms allemaal tegelijk. In het grote interview vertelt uitvaartondernemer Clemens Bouwens bijvoorbeeld hoe verschrikkelijk het was dat families ineens moesten kiezen wie ze uitnodigden voor het afscheid van een dierbare, nu er maar een beperkt aantal mensen bij een uitvaart aanwezig mag zijn. Hij zag de schrijnende gevolgen van corona van dichtbij. Maar hij vertelt ook over uitvaarten waarbij meer bloemen dan mensen aanwezig waren: wie niet kon komen, kon met een bloemstuk toch zijn medeleven tonen. Zilversmit: \u201cEr zijn nieuwe rituelen ontstaan \u2013 iets moois en intiems in een verdrietig jaar.\u201d", "Ook het stuk over twee Volendamse vrienden die precies twintig jaar geleden de brand in caf\u00e9 De Hemel meemaakten, is even verdrietig als hoopvol. De mannen \u2013 destijds 20 en 17 jaar \u2013 stonden naar het vuurwerk te kijken, waarna de een nog even buiten bleef roken en de ander het caf\u00e9 weer in ging. Daar brak even later een verschrikkelijke brand uit. \u201cEen hartverscheurend verhaal, maar bovenal een verhaal over verdriet, vriendschap en veerkracht.\u201d", "Nieuw ritme", "Dat Amsterdammers dit jaar flink moesten zoeken naar een nieuw ritme in de \u2018nieuwe realiteit\u2019, komt ook naar voren in PS van het Jaar. Zo vertelt voormalig televisiepresentator Hans van Willigenburg over zijn teckel Sinatra die hij zo mist: het dier overleed eind vorig jaar, waarmee ook zijn ritme grotendeels wegviel. Dat hij dit voorjaar corona kreeg, lijkt hij klein leed te vinden in vergelijking tot dit verlies. \u201cIedereen probeert op zijn eigen manier invulling te geven aan het leven in de nieuwe werkelijkheid,\u201d zegt Zilversmit.", "", "Dat geldt ook voor haarzelf en de redactie: PS van het Jaar werd, net als de meeste dag- en weekendbijlagen van de krant dit jaar, grotendeels vanuit huis gemaakt. Momenteel mogen er nog maar negen mensen op de redactie aanwezig zijn. Zilversmit is er meestal een paar dagen per week, in elk geval op de dag waarop PS van de Week naar de drukker gaat. Ze kijkt dan nog even goed naar het ritme, alle koppen, beelden en de volgorde van pagina\u2019s. Maar veel van haar collega\u2019s zijn er al maanden niet meer geweest. Hoe was dat?", "\u201cHet was improviseren,\u201d zegt Zilversmit. \u201cAls je een creatief beroep hebt, is het toch fijn om te kunnen sparren met anderen. Zo ontstaan de beste idee\u00ebn. Alleen daarom mis ik mijn collega\u2019s al. Via digitale kanalen als Zoom, Slack en Whatsapp zeg je meestal alleen het noodzakelijke, zoals veel mensen dit jaar gemerkt zullen hebben. Dat dwingt je weliswaar te focussen, maar creativiteit zit \u2019m vaak juist in niet-noodzakelijke communicatie.\u201d", "Houvast", "Het maken van verhalen in coronatijd bracht ook extra uitdagingen met zich mee: sommige fotografie-afspraken konden niet doorgaan omdat een ge\u00efnterviewde in thuisquarantaine moest of een fotograaf corona bleek te hebben. \u201cAls een hoofdpersoon van een verhaal ziek is, wordt het ingewikkeld,\u201d zegt Zilversmit. \u201cSommige producties leken vanwege corona wat lastiger uit te voeren, maar het is allemaal goed gekomen. Daar ben ik erg trots op. We moesten ook wel doorgaan met het maken van verhalen. Dat is onze taak, en we hebben die verhalen allemaal nodig.\u201d", "Met PS van het Jaar hoopt Zilversmit lezers van Het Parool enige houvast te geven in deze dagen, met een bemoedigende boodschap: op naar een nieuw jaar, vol nieuwe kansen en mogelijkheden. \u201cWe blikken terug \u00e9n kijken vooruit, zoals we altijd doen: vanuit het idee dat het leven gevierd moet worden. Ook in zwaardere verhalen zit die boodschap. Die levenslust past bij Het Parool. Ik hoop dat lezers ondanks alles mooie feestdagen beleven, en deze kerst lang genieten van een mooie mix van verhalen.\u201d"], "authors": ["Kim Van Der Meulen"], "keywords": ["zijn", "van", "het", "jaar", "judith", "hoopt", "met", "een", "en", "lezers", "verhalen", "te", "ook", "ps", "houvast", "zilversmit"], "pubDate": "2020-12-24T06:00:00Z", "publicationId": "a3002aeb-6d5a-3894-adcb-0212effbc567"}