{"id": "bd447969-2786-30c9-ad90-566c233fed04", "title": "Voortaan zal de onwelriekende geur van extreem-rechts aan Baudet kleven", "url": "https://trouw.nl/opinie/voortaan-zal-de-onwelriekende-geur-van-extreem-rechts-aan-baudet-kleven~bc079775/", "summary": "Het is nu ook helder dat Baudet partijleider is van een extreem-rechtse partij met een verwerpelijk gedachtengoed.\nDe partijkas van Forum is goed gevuldHet had veel weg van een verkiezing in Rusland of Wit-Rusland.\nBovendien heeft hij nu ook weer de sociale media-accounts terug, waarmee Baudet zijn achterban de afgelopen jaren zo goed bediende.\nHet grote probleem is dat voortaan de onwelriekende geur van extreem-rechts aan Baudet zal kleven.\nDe meeste Nederlanders willen niet geassocieerd worden met een partij die koketteert met klanken uit een droevig verleden.", "paragraphs": ["Thierry Baudet heeft zijn partij Forum voor Democratie weer terug en de interne ruzie lijkt voorbij. Het is nu ook helder dat Baudet partijleider is van een extreem-rechtse partij met een verwerpelijk gedachtengoed. Deze conclusie kan worden getrokken uit de keuze van Baudet om voluit te staan achter zijn partijsecretaris en de sympathisanten van de jongerenafdeling van FvD, die teruggrijpen op idee\u00ebn uit de jaren dertig van de vorige eeuw.", "De kaderleden die deze politieke koers veel te ver vonden gaan, hebben het referendum verloren en verlaten de partij, of zijn al vertrokken. Wat overblijft zijn leden die in allerhande complottheorie\u00ebn geloven, anti-islam of antisemitisch zijn, en de schuld van alle problemen bij de \u2018elite\u2019 neerleggen.", "Baudet is weer partijleider dankzij een onnavolgbaar referendum. Het was een haastig uitgeschreven verkiezing met de machtsvraag of Baudet partijleider moest blijven. Er werd niet door een notaris gecontroleerd of de procedure zorgvuldig of betrouwbaar was. En al een half uur na sluiting van de stemcomputer werd via een tweet gemeld dat Baudet door 75 procent van de 37.000 stemmers tot partijleider was herkozen.", "De partijkas van Forum is goed gevuld", "Het had veel weg van een verkiezing in Rusland of Wit-Rusland. Maar het maakt niet uit of de verkiezing rechtsgeldig is, want de verliezers leggen zich bij de uitslag neer. Een paar voormalig FvD-kaderleden uit Overijssel wilden de uitkomst eerst nog via de rechter aanvechten, maar zij zien daar vanaf, omdat FvD alleen nog \u2018een lege huls\u2019 zou zijn.", "Of het een lege huls is, valt nog te bezien. Immers, de partijkas van Forum is goed gevuld. Baudet kan met dit geld campagne voeren voor de Tweede Kamerverkiezingen in maart. Bovendien heeft hij nu ook weer de sociale media-accounts terug, waarmee Baudet zijn achterban de afgelopen jaren zo goed bediende. Met voldoende geld en slim gebruik van sociale media, kun je het als politicus in deze tijd ver schoppen. Wat dat betreft staat niets Baudet in de weg om met nieuwe kaderleden zijn partij te herpakken.", "Het grote probleem is dat voortaan de onwelriekende geur van extreem-rechts aan Baudet zal kleven. De meeste Nederlanders willen niet geassocieerd worden met een partij die koketteert met klanken uit een droevig verleden. Met Baudets weigering afstand te nemen van deze partijleden, heeft hij zichzelf in hun kamp geschaard.", "Weg is zijn zorgvuldig gekoesterde imago van de jonge corpsbal, die in alle vrijheid alle kanten van het intellectuele debat opzoekt. De vraag is wel of al die leden die nu plotseling vertrekken dit imago van FvD niet al veel eerder hadden kunnen doorprikken? Wat dat betreft hebben zij boter op hun hoofd.", "Het commentaar is de mening van Trouw, verwoord door leden van de hoofdredactie en senior redacteuren."], "authors": [], "keywords": ["baudet", "van", "geur", "het", "met", "zijn", "die", "kleven", "onwelriekende", "extreemrechts", "een", "en", "zal", "te", "voortaan", "uit", "aan"], "pubDate": "2020-12-08T08:13:00+01:00", "publicationId": "b66cd8e4-4294-3571-bcd7-e490527f1a48"}