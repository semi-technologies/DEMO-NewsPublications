{"id": "5f2ef7dd-1ff2-347b-919d-f35c0e59c611", "title": "Driekwart FvD-leden stemt voor Baudet als leider, Europarlementari\u00ebrs stappen uit partij", "url": "https://www.parool.nl/nederland/driekwart-fvd-leden-stemt-voor-baudet-als-leider-europarlementariers-stappen-uit-partij~bf78adc3/", "summary": "Baudet voelt zich \u2018gesteund door de overweldigende uitslag van deze ledenraadpleging\u2019, laat hij weten in een reactie.\n\u2018Voor onze fractie is het lidmaatschap van FvD niet langer verenigbaar met de oorspronkelijke idealen van de partij.\nEventuele verdere acties van Baudet, zullen daar geen invloed op hebben.\nDaarnaast meldde de partij vrijdagochtend dat er meerdere tevergeefse hackpogingen zijn gedaan, in een poging de uitslag te be\u00efnvloeden.\nDie onrust ontstond afgelopen maand toen Baudet zijn vertrek als partijleider aankondigde, nadat ophef was ontstaan rondom antisemitische appjes binnen de FvD-jongerentak.", "paragraphs": ["Hoe bindend het referendum is moet nog blijken. Beeld ANP", "76 procent van de leden steunt Baudet, zo luidt de uitslag. Sinds donderdag 18.00 uur hadden zij 24 uur de tijd om antwoord te geven op de volgende vraag: \u2018Wilt u dat Thierry Baudet partijleider van Forum voor Democratie blijft?\u2019. Volgens de partij heeft 80 procent van de 45.000 leden haar stem uitgebracht.", "Baudet voelt zich \u2018gesteund door de overweldigende uitslag van deze ledenraadpleging\u2019, laat hij weten in een reactie. \u2018Wat een eer om in deze tijd te leven en te strijden.\u2019 Hij zegt nu in volle overtuiging door te kunnen gaan met zijn politieke missie. \u2018We nemen afscheid van hen die zich niet in mijn lijn kunnen vinden.\u2019", "Breuk met fractie Europa", "Kort na de uitslag laat de fractie van Forum in het Europees Parlement weten inderdaad afscheid te zullen nemen. De drie leden breken met de partij en gaan zelfstandig verder. \u2018Voor onze fractie is het lidmaatschap van FvD niet langer verenigbaar met de oorspronkelijke idealen van de partij. De fractie verklaart zich daarom onafhankelijk\u2019, aldus een verklaring van de Europarlementari\u00ebrs.", "Het besluit vanuit Brussel is niet onverwacht: FvD-Europarlementari\u00ebr Derk Jan Eppink had al aangekondigd dat een uitkomst ten gunste van Baudet de deur dicht zou doen voor hem en zijn collega's. Volgens hen heeft Baudet de partij omgevormd tot \u2018een sektarische beweging\u2019 onder \u2018een soort messias\u2019.", "Derk Jan Eppink Beeld ANP", "Kort geding", "Jan Cees Vogelaar, kandidaat-kamerlid voor de aankomende verkiezingen, gaat met minstens vijf andere FvD\u2019ers \u2013 onder wie Johan Almekinders, Statenlid in Overijssel \u2013 kijken naar de opties voor een kort geding. \u201cVolgens ons heeft dit referendum geen statutaire basis. Je kunt dat wel roepen, maar wij vinden dat we er eerst een jurist naar moeten laten kijken.\u201d", "Maandag of dinsdag zal dat waarschijnlijk gebeuren. Eventuele verdere acties van Baudet, zullen daar geen invloed op hebben. \u201cIk heb ook aangegeven: als Thierry terugkomt als partijleider, ben ik weg. Dat ga ik de komende weken even verder invullen.\u201d", "Provinciale Staten", "Ondertussen zegt Bart Smeets, lid van de Limburgse Statenfractie van FvD, op te zullen stappen in reactie op de uitslag van het referendum. Eerder in de week deden twee andere Limburgse Statenleden hetzelfde. Smeets zegt de formele uitslag van de ledenraadpleging nog af te wachten.", "Verschillende andere Provinciale Statenfracties van FvD gaan \u2018in beraad over de toekomst\u2019. Zo zegt de fractie in Noord-Brabant in \u2018goed overleg bepalen in hoeverre wij de gevolgen zien van de uitslag\u2019. Wat de Friese en Zuid-Hollandse fracties gaan doen, is ook nog onduidelijk. De Utrechtse fractie had zich al afgesplitst.", "\u2018Informele raadpleging\u2019", "Over de geldigheid van het referendum ontstond al snel discussie. Oud-leden zouden ten onrechte ook een uitnodiging hebben gekregen om te stemmen. Daarnaast meldde de partij vrijdagochtend dat er meerdere tevergeefse hackpogingen zijn gedaan, in een poging de uitslag te be\u00efnvloeden.", "De raadpleging kreeg bovendien kritiek omdat de mogelijkheid daartoe niet in de partijstatuten staat. Ook zou het referendum te snel en onnauwkeurig zijn uitgeschreven. Een aantal leden hebben gedreigd dit aan te zullen vechten bij de rechter.", "Desalniettemin werd de stemming niet stopgezet. Hoe bindend het referendum is, moet nog blijken: volgens het bestuur gaat het om een \u2018informele raadpleging\u2019. Baudet zei eerder deze week \u2018waarschijnlijk\u2019 te zullen vertrekken bij een nederlaag.", "Antisemitische appjes", "Het partijbestuur besloot tot het referendum in een poging de onrust binnen de partij te sussen. Die onrust ontstond afgelopen maand toen Baudet zijn vertrek als partijleider aankondigde, nadat ophef was ontstaan rondom antisemitische appjes binnen de FvD-jongerentak. De partijoprichter kwam kort na de aankondiging terug op zijn besluit en stelde zich beschikbaar als kandidaatlijsttrekker.", "Meerdere partijprominenten keerden Baudet daarop de rug toe. Onder meer Kamerlid Theo Hiddema, kandidaat-kamerlid Joost Eerdmans en senator Annabel Nanninga stapten afgelopen weken uit de partij. Inclusief Eerdmans gaven vijf van de tien kandidaten voor de aankomende Tweede Kamerverkiezingen hun plek op de lijst op.", "Het conflict intensiveerde toen naar buitenkwam dat Baudet zich antisemitisch zou hebben uitgelaten tijdens een etentje. Dat beweerde Nicki Pouw-Verweij, eerste Kamerlid voor Forum en destijds nummer drie op de lijst, in een brandbrief aan het partijbestuur. Baudet zou geradicaliseerd zijn en complottheorie\u00ebn aanhangen. Meerdere FvD-prominenten steunden de beschuldigingen, waaronder kandidaat-kamerlid Eva Vlaardingerbroek."], "authors": ["Anna Herter En Tahrim Ramdjan"], "keywords": ["baudet", "van", "europarlementari\u00ebrs", "stappen", "het", "zijn", "uitslag", "een", "te", "uit", "en", "stemt", "leider", "driekwart", "dat", "fvdleden", "partij", "voor"], "pubDate": "2020-12-04T20:52:00+01:00", "publicationId": "a3002aeb-6d5a-3894-adcb-0212effbc567"}