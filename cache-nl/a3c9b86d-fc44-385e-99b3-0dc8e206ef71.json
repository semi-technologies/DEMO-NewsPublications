{"id": "a3c9b86d-fc44-385e-99b3-0dc8e206ef71", "title": "Indonesi\u00eb lokaliseert zwarte dozen van Boeing die in zee is neergestort", "url": "https://volkskrant.nl/nieuws-achtergrond/indonesie-lokaliseert-zwarte-dozen-van-boeing-die-in-zee-is-neergestort~b2b849cc/", "summary": "De Indonesische politie en marine sjouwen een zeildoek met daarin de brokstukken van het toestel die in zee zijn gevonden.\nToestel SJY 182, een Boeing 737-500, was net van het vliegveld Soekarno-Hatta in Jakarta opgestegen voor een vlucht naar Pontianak in Kalimantan, op het eiland Borneo.\nHet vliegtuig was toen boven de Duizend Eilanden, op ongeveer 20 kilometer van het vliegveld.\nVissers zeggen twee explosies te hebben gehoord en het toestel, in de stromende regen, te hebben zien neerstorten.\nOp het vliegveld van Pontianak wordt een crisiscentrum ingericht waar familieleden van de passagiers worden opgevangen.", "paragraphs": ["De Indonesische politie en marine sjouwen een zeildoek met daarin de brokstukken van het toestel die in zee zijn gevonden. Beeld AP", "Het toestel met 62 mensen aan boord stortte kort na het vertrek van de luchthaven van Jakarta in zee bij de Kepulauan Seribu (Duizend Eilanden) ten noorden van de hoofdstad. Eerder waren er al lichaamsdelen en wrakstukken gevonden.", "Toestel SJY 182, een Boeing 737-500, was net van het vliegveld Soekarno-Hatta in Jakarta opgestegen voor een vlucht naar Pontianak in Kalimantan, op het eiland Borneo. Om 13.40 uur werd de verbinding verbroken. Het vliegtuig was toen boven de Duizend Eilanden, op ongeveer 20 kilometer van het vliegveld. Het zou in zee zijn gestort vlak bij het eiland Lancang. Volgens de website Flightradar24 verloor het toestel in 1 minuut tijd 10.000 voet (3.000 meter) aan hoogte, tot het op 250 voet hoogte uit beeld verdween.", "Vissers zeggen twee explosies te hebben gehoord en het toestel, in de stromende regen, te hebben zien neerstorten. Ze waarschuwden de autoriteiten, die inmiddels een zoekactie op touw hebben gezet waaraan marineschepen, de reddingsdienst SAR en de politie deelnamen.", "Op sociale media zijn beelden te zien van gevonden brokstukken. Foto\u2019s tonen een brokstuk waaruit kabels steken.", "Op het vliegveld van Pontianak wordt een crisiscentrum ingericht waar familieleden van de passagiers worden opgevangen. Vlucht SJY 182 had 56 passagiers en 6 bemanningsleden aan boord."], "authors": [], "keywords": ["toestel", "zijn", "van", "boeing", "zee", "dozen", "en", "indonesi\u00eb", "een", "vliegveld", "op", "te", "het", "lokaliseert", "neergestort", "zwarte", "die"], "pubDate": "2021-01-10T05:45:00Z", "publicationId": "1a359314-37ee-33a8-8de7-301d3eb2ed28"}