{"id": "28f96e7f-2b7e-39dd-beee-c1567e577258", "title": "Een net pak draag je niet in een Zoom-sessie, en dat merken de modespeciaalzaken", "url": "https://trouw.nl/economie/een-net-pak-draag-je-niet-in-een-zoom-sessie-en-dat-merken-de-modespeciaalzaken~b9175661/", "summary": "Een joggingbroek met daarboven een slobbertrui is misschien het andere uiterste, maar door thuiswerken blijft het nette pak in de kast hangen.\nEen van de bestsellers bij Oger is een luxe-mondkapje (18 euro).\nJasje, shirt plus een nette of iets meer casual broek, soms gecombineerd met een dun wollen truitje met casual rits.\nDe vlucht naar online is daar de belangrijkste oorzaak van, en het coronavirus heeft die trend in een stroomversnelling gebracht.\nCijfers van Retailinsiders en Locatus tonen dat het aantal verkooppunten de laatste vier jaar \u2018maar\u2019 met enkele tientallen is afgenomen.", "paragraphs": ["Een joggingbroek met daarboven een slobbertrui is misschien het andere uiterste, maar door thuiswerken blijft het nette pak in de kast hangen. Een nieuw exemplaar aanschaffen komt wel na corona, zo zal de gedachte bij werkend mannelijk Nederland veelal zijn. Het kan niet anders of zakelijke herenmodebedrijven als Oger, Hugo Boss en Suitsupply moeten daar last van hebben.", "Bij McGregor, befaamd om zijn pakken en overhemden, heeft het coronavirus al fors huisgehouden. Het merk sluit door de gevolgen van Covid-19 meerdere fysieke Nederlandse vestigingen, meldde het bedrijf onlangs aan het online platform RetailNews. Het gaat om winkels in de drie grootste steden. Het kledingmerk zet zijn activiteiten voortaan grotendeels online voort en in outlets via partners van McGregor.", "Nieuwe trend: business casual", "Om het hoofd boven water te houden proberen speciaalzaken in pakken het roer om te gooien. Een rondje langs de websites leert dat de focus is verlegd naar wat lossere, meer vrijetijdsachtige kledij. Een van de bestsellers bij Oger is een luxe-mondkapje (18 euro).", "\u201cEr vindt inderdaad op dit moment een transitie plaats in het zakelijke kleedgedrag\u201d, zegt Sander Lusink, mede-eigenaar van Oger en oudste zoon van de oprichter. \u201cWij noemen deze nieuwe trend \u2018business casual\u2019. Men draagt nu minder pakken maar liever combinaties. Jasje, shirt plus een nette of iets meer casual broek, soms gecombineerd met een dun wollen truitje met casual rits. Daarop zijn we natuurlijk meteen ingesprongen, en we hebben zelfs al jasjes die dragen als een trui en die ook zo in de wasmachine kunnen.\u201d Lusink zoekt ook kledingcombinaties met nette sneakers: \u201cOok al zal je deze weinig zien tijdens de Zoom-meetings\u201d.", "Hoewel de dresscode thuis anders is dan op kantoor, worden nette kleren nog wel op prijs gesteld, merken ze bij Oger. \u201cWe krijgen ook verhalen van verwonderde klanten die zoomen met collega\u2019s in witte T-shirts of sportieve hoodies. Deze collega\u2019s worden opeens minder serieus genomen.\u201d", "Verkoopcijfers van pakken mag Lusink niet geven, maar helemaal stilgevallen is het volgens hem ook weer niet. \u201cMaatpakken verkopen we nog steeds aardig, maar dan wel voor speciale gelegenheden zoals trouwen, wat gelukkig op kleine schaal nog doorgaat.\u201d", "Vlucht naar online", "Hoewel in 2017 volgens brancheorganisatie InRetail nog 80 procent van de kleding werd verkocht in fysieke winkels, staan modezaken in de winkelstraat onder zware druk. De vlucht naar online is daar de belangrijkste oorzaak van, en het coronavirus heeft die trend in een stroomversnelling gebracht. Toch houden de herenmodezaken nog tamelijk goed stand.", "Cijfers van Retailinsiders en Locatus tonen dat het aantal verkooppunten de laatste vier jaar \u2018maar\u2019 met enkele tientallen is afgenomen. Het zijn er inmiddels zo\u2019n 1600. Daarvan houden zich vele tientallen fysieke winkels zich bezig met zakelijke herenkleding. Grote spelers zijn bijvoorbeeld, naast de al genoemde bedrijven, Gents (20 winkels) of Suitable (15 zaken), The Society Shop (18 filialen), Meyer & Meyer (20) en Suitsupply (25 winkels in Nederland).", "Een woordvoerster van modeplatform Fashionunited laat weten dat vooral winkels in zakelijke kleding het moeilijk hebben: \u201cAls wij kijken naar wie er nog gebruikmaken van de Now-regeling valt op dat daar vooral nog pakkenmodewinkels bij staan\u201d.", "Sander Lusink van Oger houdt evenwel goede hoop op betere tijden: \u201cWe merken wel dat de klanten weer smachten om naar kantoor te gaan. Laatst belde een klant op om te zeggen hoe heerlijk hij het vond om weer zijn pak aan te mogen naar kantoor, en dat zijn prestaties ook meteen beter werden. Alsof hij een sterke bak koffie kreeg aan het begin van zijn werkdag.\u201d", "Lees ook:", "De ene winkel staat op omvallen door corona, de ander floreert juist", "Terwijl een deel van de detailhandel in zijn voegen kraakt, floreert het winkelen elders. Creatieve ondernemers die hun formule kunnen \u2018uitrekken\u2019, hebben de toekomst."], "authors": ["Joost Van Velzen"], "keywords": ["modespeciaalzaken", "pak", "van", "nog", "het", "op", "met", "zijn", "zoomsessie", "draag", "niet", "een", "je", "en", "ook", "merken", "winkels", "net"], "pubDate": "2020-12-04T13:17:00+01:00", "publicationId": "b66cd8e4-4294-3571-bcd7-e490527f1a48"}