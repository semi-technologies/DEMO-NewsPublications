{"id": "63e0c2ed-ee70-352b-a1e6-edb638bdb14c", "title": "Nederlanders hebben een uitstekende reden waarom ze naar Ikea, kantoor of wintersport moeten", "url": "https://volkskrant.nl/columns-opinie/nederlanders-hebben-een-uitstekende-reden-waarom-ze-naar-ikea-kantoor-of-wintersport-moeten~b1d39a93/", "summary": "Haar redenering gaat als volgt: Nederland kent \u2018een lange traditie\u2019 van een overheidsopstelling die uitgaat van de persoonlijke vrijheid en de eigen verantwoordelijkheid van het individu: dit zijn de feiten, kiest u zelf maar.\nEen staat dus die zich niet wil beroepen op collectieve druk, op wat sociaaldemocraten solidariteit noemen en christendemocraten gemeenschapszin.\nV\u00f3\u00f3r tien jaar Rutte hebben we een jaar of acht een premier gehad die het de godganse dag over normen en waarden had.\nZelfs midden in de aangekondigde puinhoop op Black Friday bleef Rutte volhouden dat het niet aan het kabinet is om een winkelsluiting te verordonneren.\nCaf\u00e9- en restauranthouders die op last van het kabinet zijn gesloten, horen dit verbijsterd aan.", "paragraphs": ["In de krant stond het woord \u2018waardenschaamte\u2019. Midden in een artikel over de coronavaccinatiebereidheid onder zorgpersoneel. Die is niet hoog \u2013 een derde wil zich zeker laten prikken, de rest twijfelt of weigert \u2013 want verpleegkundigen zijn net mensen. (Overigens kunnen rabiate vaccinweigeraars hun portie naar mij opsturen, ik ken veel leuke mensen die hem dolgraag willen).", "Wat \u2018nee\u2019 zeggen tegen een vaccin te maken heeft met \u2018waardenschaamte\u2019, legde Hedwig te Molder, hoogleraar aan de Vrije Universiteit Amsterdam en expert in vaccinatiecommunicatie, uit in de Volkskrant. Haar redenering gaat als volgt: Nederland kent \u2018een lange traditie\u2019 van een overheidsopstelling die uitgaat van de persoonlijke vrijheid en de eigen verantwoordelijkheid van het individu: dit zijn de feiten, kiest u zelf maar. Een staat dus die zich niet wil beroepen op collectieve druk, op wat sociaaldemocraten solidariteit noemen en christendemocraten gemeenschapszin. Met slogans als \u2018Vaccineren doe je voor elkaar\u2019, want dit gaat niet om jouw particuliere twijfels en afwegingen, dit gaat om de bestrijding van een pandemie en om de genezing van de collectieve depressie die zich langzaam van de mensen meester maakt, om een maatschappelijk belang dus dat particuliere vaccintwijfels overstijgt. Te Molder ziet evenwel politici die hiervoor terugdeinzen en zich \u2018graag beperken tot wetenschappelijke feiten\u2019. Ze noemt dit waardenschaamte.", "Of het woord schaamte hier op zijn plek is, betwijfel ik. Eerder: aversie. Mark Rutte haat normeren. Hij zegt het vaak: \u2018Ik ga niet zeggen je mot dit en je mot dat.\u2019 Veel Nederlanders volgen hem daarin: normen zijn er voor de buurman, zelf hebben ze altijd een uitstekende, particuliere reden waarom zij wel dringend naar de Ikea moeten, heel eventjes maar. Of naar kantoor, drie dagen in quarantaine in plaats van de voorgeschreven tien, op skivakantie, \u2018h\u00e9\u00e9l kort\u2019 op Black Friday-koopjesjacht, naar een feestje met \u2018iets meer\u2019 mensen dan geadviseerd, na een positieve test \u2018even snel\u2019 naar de Plus. In mijn eigen particuliere universum zijn al mijn reisbewegingen absoluut noodzakelijk.", "V\u00f3\u00f3r tien jaar Rutte hebben we een jaar of acht een premier gehad die het de godganse dag over normen en waarden had. Hij kwam ook van Vrije Universiteit; niet toevallig is \u2018waardenschaamte\u2019 een typisch VU-woord. Ik heb er geen wetenschappelijk onderzoek naar gedaan, maar ik geloof niet dat de mensen toen massaal andere afwegingen maakten.", "Wat je nu wel ziet: dat de weerzin tegen normeren van bovenaf en tegen directief optreden zo ver gaat, dat het kabinet, Rutte voorop, permanent uitstraalt dat de coronamaatregelen een vrijblijvend advies zijn, geheel naar eigen inzicht in te vullen.", "Zelfs midden in de aangekondigde puinhoop op Black Friday bleef Rutte volhouden dat het niet aan het kabinet is om een winkelsluiting te verordonneren. Caf\u00e9- en restauranthouders die op last van het kabinet zijn gesloten, horen dit verbijsterd aan. Op de dinsdagavondpersconferentie over Kerst borduurde Hugo de Jonge daarop voort: bij kerstdrukte in de winkels \u2018zijn de burgemeesters als eersten aan zet om dat te voorkomen\u2019. Een dag later kondigde de premier in de Tweede Kamer aan dat een paar ministers toch aan \u2018een plan\u2019 werken om te voorkomen dat iedereen komende zaterdagmiddag denkt: goed dat de buurman thuis blijft, dan ga ik kerstinkopen doen, heel eventjes maar.", "Normeren: na de vierde of vijfde golf zullen ze het in Den Haag eindelijk aandurven."], "authors": ["Sheila Sitalsing"], "keywords": ["moeten", "wintersport", "van", "waarom", "het", "op", "naar", "uitstekende", "kantoor", "nederlanders", "zijn", "die", "reden", "ze", "een", "dat", "en", "te", "ikea", "om"], "pubDate": "2020-12-09T22:36:44+01:00", "publicationId": "1a359314-37ee-33a8-8de7-301d3eb2ed28"}