{"id": "40127c4b-4bf1-3942-97f1-39872b2d6569", "title": "Wat niet-essenti\u00eble winkels dan precies zijn? Niemand die het lijkt te weten", "url": "https://nu.nl/economie/6096565/wat-niet-essentiele-winkels-dan-precies-zijn-niemand-die-het-lijkt-te-weten.html", "summary": "Welke winkels dat precies zijn, weten zelfs het Centraal Bureau voor de Statistiek (CBS) en branchorganisatie INretail niet.\n\"Het is voor het eerst dat dit aan de orde komt.\"\nINRetail hoopt dat het niet komt tot een algehele sluiting van wat voor winkels dan ook.\nDoe het op slot als het te druk wordt.\"\nToen het kabinet eerder besloot dat winkels om 20.00 uur dicht moesten, gold dat voor alle winkels behalve supermarkten en andere winkels die levensmiddelen verkopen.", "paragraphs": ["Bij de Nederlandse detailhandel staat de maandag in het teken van wat eventueel komen gaat. Mogelijk moeten niet-essenti\u00eble winkels de deuren sluiten. Welke winkels dat precies zijn, weten zelfs het Centraal Bureau voor de Statistiek (CBS) en branchorganisatie INretail niet.", "\"Daar hebben we geen definitie van\", aldus het CBS. \"Het is voor het eerst dat dit aan de orde komt.\" Ook belangenorganisatie INretail zegt niet te weten wat nu wel of niet onder essenti\u00eble winkels valt. \"Het is een groot vraagteken voor ons.\"", "Intergamma, het moederbedrijf van bouwmarkten GAMMA en Karwei bereidt zich voor op het \"ergste\", maar vindt het zeker discutabel of de bouwmarkten tot de winkels zouden moeten behoren die eventueel dichtgaan. \"Wij verkopen een hoop zaken waarvan wij vinden dat ze essentieel zijn. Wat als je plots lekkage hebt\", vraagt de woordvoerder zich hardop af.", "Dan biedt ook online kopen niet direct soelaas. \"Onze formules hebben op zich prima webshops. We hebben in Belgi\u00eb al eerder te maken gehad met een wekenlange sluiting van onze GAMMA-winkels. Maar de logistiek zal daar ook bepalend in zijn.\" De woordvoerder doelt daarmee op de logistieke bedrijven zoals PostNL.", "Het post- en pakketbedrijf zegt zich voor te bereiden op verschillende scenario's. \"Zoals we dat al negen maanden doen. We willen onze sociale en economische functie blijven vervullen.\" Met de sociale functie bedoelt de PostNL-woordvoerder dat alles om thuis te kunnen leven en werken bezorgd moet kunnen worden. \"En de economische functie, zodat in ieder geval de online winkels open kunnen blijven.\"", "Bij bouwmarkten wordt crisisoverleg gevoerd", "De woordvoerder wijst erop dat er ook in supermarkten ophaal- en afgiftepunten voor pakjes zijn. En die supermarkten lijken sowieso te worden ontzien. Mogelijk valt een keten als HEMA daar ook onder. \"We werden in het voorjaar ook gezien als ontlastend voor de supermarkten, omdat we ook voedsel verkopen\", zegt een woordvoerder. De meeste van de 540 HEMA-filialen hebben minimarkten in de winkels.", "\"En we verkopen ook babyspullen. Moeders kunnen ook niet weken wachten op een nieuwe romper, want dat is wel de levertijd. Maar de volksgezondheid staat op nummer \u00e9\u00e9n.\" INRetail hoopt dat het niet komt tot een algehele sluiting van wat voor winkels dan ook. \"Wij pleiten voor lokale maatregelen. Doe het op slot als het te druk wordt.\"", "Bij GAMMA en Praxis wordt in ieder geval maandag crisisoverleg gevoerd. Gehamsterd wordt er volgens de woordvoerders nog niet echt. \"We anticiperen overal op\", zegt de woordvoerder van GAMMA. \"Ook hamsteren.\" Voor dat geval wordt extra beveiliging ingezet om de mensenmassa in goede banen te leiden.", "Tuincentra verkopen ook veel diervoeding", "Een woordvoerder van Kruidvat merkt op dat de drogisterijketen in maart tijdens de eerste lockdown - waarbij de winkels niet werden gesloten - wel werd aangemerkt als vitale sector. \"We spelen natuurlijk een belangrijke rol in zelfzorggeneesmiddelen en babyvoeding.\"", "Een woordvoerder van Tuinbranche Nederland wijst erop dat veel tuincentra ook dierenvoeding verkopen. \"Onze leden vragen zich wel af of dat deel in ieder geval open kan blijven. Wat ons betreft is diervoeding essentieel.\"", "Toen het kabinet eerder besloot dat winkels om 20.00 uur dicht moesten, gold dat voor alle winkels behalve supermarkten en andere winkels die levensmiddelen verkopen.", "Premier Mark Rutte geeft maandagavond om 19.00 uur vanuit het Torentje een toespraak waarin hij uitleg geeft over de aanscherping van de coronamaatregelen."], "authors": ["Door", "Eva Schouten"], "keywords": ["dat", "van", "woordvoerder", "nietessenti\u00eble", "een", "ook", "en", "te", "zijn", "weten", "precies", "niemand", "lijkt", "voor", "op", "winkels", "wat", "het"], "pubDate": null, "publicationId": "4d7a0f80-7953-388c-9af8-e7a437b5632e"}