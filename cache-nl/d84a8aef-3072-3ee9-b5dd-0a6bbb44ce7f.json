{"id": "d84a8aef-3072-3ee9-b5dd-0a6bbb44ce7f", "title": "Greenpeace verliest: extra klimaateisen aan KLM niet verplicht", "url": "https://trouw.nl/nieuws/greenpeace-verliest-extra-klimaateisen-aan-klm-niet-verplicht~b0f5ad3b/", "summary": "Dit vonnis betekent \u2018een verlies voor het klimaat\u2019.\nDat zegt Greenpeace over het rechterlijk oordeel dat de Nederlandse staat geen extra voorwaarden op het gebied van duurzaamheid hoeft te verbinden aan haar steun voor KLM.\nHet \u2018valt te begrijpen\u2019, stelt de rechter, dat Greenpeace kritiek heeft op de internationale afspraken die intussen w\u00e9l over de luchtvaart zijn gemaakt.\nMaar aan die afspraken voldoet de overheid met haar staatssteun voor KLM, zegt de rechter, zelfs meer dan dat.\nLees ook:Het steunpakket voor KLM is er niet voor het klimaat, betoogt het Rijk in Greenpeace-zaakSteunt de overheid KLM alleen om te voorkomen dat die failliet gaat, of had ze ook klimaatdoelen moeten stellen?", "paragraphs": ["Dit vonnis betekent \u2018een verlies voor het klimaat\u2019. Dat zegt Greenpeace over het rechterlijk oordeel dat de Nederlandse staat geen extra voorwaarden op het gebied van duurzaamheid hoeft te verbinden aan haar steun voor KLM. De milieu-organisatie was met die eis naar de rechter gestapt, maar kreeg nul op het rekest.", "KLM werd in juni voor 3,4 miljard euro aan steun toegezegd, in de vorm van leningen en garanties. Het kabinet eiste in ruil daarvoor dat de luchtvaartmaatschappij onder meer de CO2-uitstoot zou terugbrengen en meer duurzame brandstof ging gebruiken. Greenpeace vond die voorwaarden \u2018boterzacht\u2019.", "\u2018Ongekende crisissituatie\u2019", "Drie weken geleden betoogde Greenpeace voor de Haagse rechtbank dat de overheid daarmee in strijd handelde met het Europees Verdrag voor de Rechten van de Mens \u00e9n met haar eigen zorgplicht. De rechter oordeelt anders. Allereerst verwijst hij naar de \u2018ongekende crisissituatie\u2019 waarin dit steunpakket tot stand kwam. Die geeft de overheid veel beleidsvrijheid.", "Die crisis verplicht de rechter juist tot terughoudendheid in zijn oordeel over de rechtmatigheid van dat beleid. Maar doorslaggevend voor de rechter is dat de internationale klimaatverdragen waarop Greenpeace zich beroept niet over de luchtvaart gaan en dus ook niet kunnen dienen als grond om nu extra klimaatvoorwaarden af te dwingen.", "De luchtvaart is steeds uitgezonderd van internationale klimaatverdragen, omdat het te ingewikkeld wordt gevonden om van grensoverschrijdend vliegverkeer te bepalen welke uitstoot precies aan welk land moet worden toegeschreven.", "Het \u2018valt te begrijpen\u2019, stelt de rechter, dat Greenpeace kritiek heeft op de internationale afspraken die intussen w\u00e9l over de luchtvaart zijn gemaakt. Maar aan die afspraken voldoet de overheid met haar staatssteun voor KLM, zegt de rechter, zelfs meer dan dat. Tot meer dan wat internationaal is vastgelegd kan de overheid niet verplicht worden.", "Dubbel zo hard", "Daarmee vervalt ook de verwijzing naar het Urgenda-vonnis waarmee Greenpeace zijn zaak bepleit had. In die zaak oordeelde de Hoge Raad uiteindelijk dat de overheid niet voldeed aan haar zorgplicht door te weinig te doen tegen klimaatverandering. Maar toen ging het uitsluitend over de uitstoot van broeikasgassen in Nederland, en daarover bevatten internationale verdragen w\u00e9l verplichtende afspraken.", "\u201cWe zijn teleurgesteld dat de overheid KLM met staatssteun door kan laten gaan met vervuilen\u201d, zegt Dewi Zloch, die zich bij Greenpeace bezighoudt met klimaat en energie. \u201cMaar deze uitspraak motiveert ons om dubbel zo hard actie te blijven voeren.\u201d", "Volgens Greenpeace kan het aantal vluchten flink omlaag, te beginnen met vluchten van minder dan duizend kilometer. \u201cIedere dag vertrekken er meerdere vliegtuigen naar Brussel en Parijs\u201d, zegt Zloch. \u201cDat is onacceptabel in een tijd waarin we dagelijks geconfronteerd worden met de gevolgen van klimaatverandering.\u201d", "Greenpeace beraadt zich nog op volgende juridische stappen.", "Lees ook:", "Het steunpakket voor KLM is er niet voor het klimaat, betoogt het Rijk in Greenpeace-zaak", "Steunt de overheid KLM alleen om te voorkomen dat die failliet gaat, of had ze ook klimaatdoelen moeten stellen? De rechter gaat zich daarover beraden."], "authors": ["Hanne Obbink"], "keywords": ["rechter", "verliest", "van", "klimaateisen", "het", "met", "die", "klm", "greenpeace", "niet", "extra", "dat", "te", "overheid", "verplicht", "aan", "voor"], "pubDate": "2020-12-09T12:33:09+01:00", "publicationId": "b66cd8e4-4294-3571-bcd7-e490527f1a48"}