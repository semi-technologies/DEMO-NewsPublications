{"id": "98ba525a-7303-31c8-8f04-5f7787b971c4", "title": "Sex and the City is terug, maar \u00e9\u00e9n vriendin haakt af", "url": "https://www.trouw.nl/cultuur-media/sex-and-the-city-is-terug-maar-een-vriendin-haakt-af~b494a6b1/", "summary": "Toen waren ze dertigers en single, maar hoe zou het ze nu vergaan, als vijftigers?\nDat zullen de vele fans van toen gaan ontdekken in het langverwachte vervolg dat - als corona het toestaat - dit voorjaar wordt opgenomen.\nActrice Sarah Jessica Parker, die de beschouwende columniste Carrie speelt, wilde al een paar jaar verder met het verhaal.\n\u201cWe zijn nooit vrienden geweest en met name Sarah Jessica Parker had wel wat aardiger tegen me mogen zijn.\u201d Parker zei dat ze het zich allemaal heel anders herinnerde.\nNa enige twijfel durft zender HBO Max het nu aan om met een drietal verder te gaan onder de titel And Just Like That.", "paragraphs": ["Toen waren ze dertigers en single, maar hoe zou het ze nu vergaan, als vijftigers? Dat zullen de vele fans van toen gaan ontdekken in het langverwachte vervolg dat - als corona het toestaat - dit voorjaar wordt opgenomen. Spoiler: de vriendinnengroep is helaas niet meer compleet.", "De serie liep tussen 1998 en 2004 en daarna volgden nog twee succesvolle bioscoopfilms. Actrice Sarah Jessica Parker, die de beschouwende columniste Carrie speelt, wilde al een paar jaar verder met het verhaal. Haar collega\u2019s Cynthia Nixon en Kristin Davis waren ook enthousiast. Zij speelden respectievelijk de cynische advocate Miranda en de romantische galeriehoudster Charlotte. Maar Kim Cattrall, die pr-vrouw Samantha gestalte gaf, heeft er geen zin meer in. Om de simpele reden dat volgens haar de hechte vriendschap die we in de serie zagen pure fictie was.", "Drie jaar geleden bevestigde ze de geruchten die altijd al de ronde deden, over haat en nijd op de set. \u201cWe zijn nooit vrienden geweest en met name Sarah Jessica Parker had wel wat aardiger tegen me mogen zijn.\u201d Parker zei dat ze het zich allemaal heel anders herinnerde.", "Na enige twijfel durft zender HBO Max het nu aan om met een drietal verder te gaan onder de titel And Just Like That. Een gok, want de wilde Samantha was ongekend populair. Ze verslond mannen bij de vleet en maakte de meest schaamteloze grappen. Het was interessant geweest hoe juist zij als vrouw van in de zestig - ze was tien jaar ouder dan de rest - nu in het leven zou staan.", "Lees ook:", "De \u2018vriendinnen\u2019 van Sex and the City vechten elkaar de tent uit", "De actrices uit de tv-serie Sex and the City teren nog steeds op hun oude roem. Maar een re\u00fcnie? Geen denken aan."], "authors": ["Harmen Van Dijk"], "keywords": ["van", "het", "vriendin", "maar", "en", "een", "ze", "met", "sex", "parker", "city", "nu", "haakt", "\u00e9\u00e9n", "terug", "dat", "af", "die"], "pubDate": "2021-01-11T12:04:06Z", "publicationId": "b66cd8e4-4294-3571-bcd7-e490527f1a48"}