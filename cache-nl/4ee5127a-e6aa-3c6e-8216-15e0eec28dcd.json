{"id": "4ee5127a-e6aa-3c6e-8216-15e0eec28dcd", "title": "Henk Otten ziet af van kamerzetel naast Baudet", "url": "https://www.parool.nl/nederland/henk-otten-ziet-af-van-kamerzetel-naast-baudet~bb5bc04a/", "summary": "Oud-FvD'ers Henk Otten (L) en Jeroen de Vries reageren op het aangekondigde vertrek van lijsttrekker en partijvoorzitter van Forum voor Democratie, Thierry Baudet.\nBeeld ANPOp de valreep van 2020 hakt Henk Otten (ex-Forum voor Democratie, nu senator voor zijn eigen partij Go) de knoop door.\nDoor het vertrek van Theo Hiddema uit de Kamerbankjes van Forum voor Democratie heeft Otten, als vierde op de FvD-kandidatenlijst uit 2017, recht op de zetel naast partijleider Thierry Baudet.\nMaar Otten - die vorig jaar met knallende ruzie bij Forum voor Democratie vertrok - weigert de zetel.\nWant het politieke gesternte is nu h\u00e9\u00e9l slecht.\u2019\u2019Door het uiteenspatten van FvD ziet Otten \u2018allemaal nieuwe partijtjes\u2019 op rechts opduiken.", "paragraphs": ["Oud-FvD'ers Henk Otten (L) en Jeroen de Vries reageren op het aangekondigde vertrek van lijsttrekker en partijvoorzitter van Forum voor Democratie, Thierry Baudet. Beeld ANP", "Op de valreep van 2020 hakt Henk Otten (ex-Forum voor Democratie, nu senator voor zijn eigen partij Go) de knoop door. Hij gaat n\u00edet de Tweede Kamer in, hoewel hij daar wel recht op heeft. Door het vertrek van Theo Hiddema uit de Kamerbankjes van Forum voor Democratie heeft Otten, als vierde op de FvD-kandidatenlijst uit 2017, recht op de zetel naast partijleider Thierry Baudet.", "Maar Otten - die vorig jaar met knallende ruzie bij Forum voor Democratie vertrok - weigert de zetel. De Kiesraad gaf hem begin deze maand 28 dagen de tijd om een besluit te nemen. Die deadline loopt morgen af. \u201cIk heb opzettelijk zo lang mogelijk gewacht\u2019\u2019, vertelt Otten. ,,Want de volgende persoon op de lijst die nu de zetel krijgt, heeft dankzij mij straks g\u00e9\u00e9n recht meer op wachtgeld. Zo bespaar ik de belastingbetaler een slordige 180.000 euro.\u2019\u2019", "Otten doelt op de regeling die voorschrijft dat Tweede Kamerleden twee jaar wachtgeld ontvangen als zij minstens drie maanden in het parlement hebben gezeten. Doordat er in maart verkiezingen zijn, haalt de opvolger van Hiddema - waarschijnlijk Baudet-getrouwe Paul Frentrop - die drie maanden niet.", "Hotline met Hoekstra", "\u201cIk heb ook helemaal geen zin om naast Thierry Baudet te gaan zitten in de Kamerbankjes. Het is vrij nutteloos, want het zou maar voor vier weken zijn. Ik zou pas over anderhalve week, als het kerstreces voorbij is, worden benoemd. En half februari gaat de Tweede Kamer alweer met verkiezingsreces. Dan blijf ik liever in de Eerste Kamer zitten, waar wij in ieder geval tot en met 2023 nog invloed kunnen uitoefenen.\u2019\u2019", "Samen met andere ex-FvD\u2019ers Jeroen de Vries en Robert Baljeu vormt Otten nu de fractie Go in de Eerste Kamer. \u201cMet die zetels krijgen wij ontzettend veel voor elkaar. Niet zozeer voor de schermen, maar wel erachter. Ik heb een soort hotline met Wopke Hoekstra. Die spreek ik heel veel. Ook heb ik zo\u2019n vijftig plenaire speeches gehouden, er is geen senator die daar aan kan tippen. Het zou zonde zijn om dat allemaal op te geven, voor vier weekjes in de Tweede Kamer.\u2019\u2019", "Slecht gesternte", "Otten zegt nog te twijfelen of hij met Go gaat meedoen aan de Tweede Kamerverkiezingen. \u201cDaar gaan we ons de komende weken over beraden. Maar ik sluit niet uit dat we wachten tot de volgende verkiezingen. Dan is het een kwestie van: we live to fight another day. Want het politieke gesternte is nu h\u00e9\u00e9l slecht.\u2019\u2019", "Door het uiteenspatten van FvD ziet Otten \u2018allemaal nieuwe partijtjes\u2019 op rechts opduiken. \u201cDe kiezer zit daar niet op te wachten. Joost Eerdmans is een baantjesjager, die wil met Ja21 alleen maar zijn inkomen veiligstellen. Henk Krol ook, die krijgt geen wachtgeld doordat hij al 70 jaar is. En Code Oranje is een bijeengeraapt gebeuren.\u2019\u2019", "Ook over FvD en Baudet heeft Otten geen goed woord over. \u201cBaudet heeft het helemaal verkloot. Van de grootste partij van Nederland naar twee zetels in de peilingen. En dat allemaal door Freek Jansen, een geradicaliseerd 27-jarig ventje uit Wezep. What the fuck, hoe heeft dit kunnen gebeuren?\u2019\u2019", "Smaad en laster", "Otten en Baudet zijn nog altijd verwikkeld in een juridische strijd. \u201cThierry heeft mij zwartgemaakt, en hij probeert mij nog altijd te intimideren,\u2019\u2019 zegt Otten. \u201cMaar dan heeft hij aan mij de verkeerde. Ik pik dit niet.\u2019\u2019 Zo is Otten bezig om Baudet voor de rechter te slepen wegens smaad en laster.", "Door de politieke versplintering acht Otten zijn kansen niet groot bij de komende Kamerverkiezingen. \u201cHet kan verstandiger zijn om eerst in rustiger vaarwater te komen. Als wij doorgaan met ons goede werk in de senaat, maken wij bij de volgende Tweede Kamerverkiezingen meer kans om de politiek en de overheid in Nederland \u00e9cht te moderniseren. Want ik zit in de politiek uit idealisme, niet uit opportunisme.\u2019\u2019"], "authors": ["Peter Winterman"], "keywords": ["ik", "naast", "van", "baudet", "en", "voor", "met", "henk", "otten", "op", "te", "het", "kamerzetel", "ziet", "af", "die"], "pubDate": "2020-12-31T07:14:37Z", "publicationId": "a3002aeb-6d5a-3894-adcb-0212effbc567"}