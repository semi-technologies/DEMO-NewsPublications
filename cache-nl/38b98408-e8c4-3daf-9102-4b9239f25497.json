{"id": "38b98408-e8c4-3daf-9102-4b9239f25497", "title": "Gravin Eloise van Oranje (18) is populair op sociale media. Hoe zit dat met andere adellijke jongelingen?", "url": "https://volkskrant.nl/cultuur-media/gravin-eloise-van-oranje-18-is-populair-op-sociale-media-hoe-zit-dat-met-andere-adellijke-jongelingen~b7d64fa5/", "summary": "Haar nicht Eloise werd dit jaar 18, maar valt dus als niet-lid van het Koninklijk Huis sowieso niet onder de koninklijke uitkeringsgerechtigden.\nOf op bladen als Vorsten, Story en Priv\u00e9, die sinds Eloise haar bezigheden openbaart kwistig berichten over en citeren van haar Instagram-account.\nSlimme zet: zus Eloise poseert op Nikes op het bijbehorende Instagramaccount.\nBehalve de wat saaie offici\u00eble Instagram-accounts van het huis van Windsor en zijn leden zijn er de persoonlijke accounts van een enorme roedel aan hoge en minder hoge adellijken.\nVolgens Vanity Fair is ze een van de best geklede mensen ter wereld, volgens Tatler het mooiste lid van de Britse koninklijke familie.", "paragraphs": ["De 18-jarige gravinfluencer is de eerste Nederlandse royal met openbare Instagram- en TikTok-accounts. Prinsen en prinsessen uit Groot-Brittanni\u00eb, Monaco en Brunei gingen haar voor. Inclusief huispanter.", "Haar volledige naam is Eloise Sophie Beatrix Laurence gravin van Oranje-Nassau, jonkvrouw van Amsberg, haar troetelnaam is \u2018gravinfluencer\u2019. Alleen wie zich afgelopen jaar louter concentreerde op coronaberichten heeft geen idee wie ze is, en waarom ze zo vaak in het nieuws was.", "Dat is hierom: de oudste dochter van \u2019s konings broer prins Constantijn en zijn vrouw Laurentien bestiert sinds 15 augustus 2018 het openbare Instagram-account @eloisevanoranje en plaatst regelmatig filmpjes op het onder jongeren razend populaire sociale medium TikTok. Dat een nichtje van de koning iedereen die het zien wil een blik in haar priv\u00e9leven gunt, is uniek: Eloise is de enige van die familie met openbare Instagram- en TikTok-accounts. Ze maakt als dochter van Constantijn wel deel uit van de koninklijke familie, maar hoort sinds de troonswisseling niet meer bij het Koninklijk Huis, dat tegenwoordig alleen nog \u2018bewoond\u2019 wordt door koning Willem-Alexander, koningin M\u00e1xima, hun drie dochters, prinses Beatrix, prinses Margriet, Pieter van Vollenhoven, prins Constantijn en prinses Laurentien \u2013 Eloises ouders.", "Even terzijde: van dat Koninklijk Huis zijn er drie leden die een uitkering krijgen van de overheid: Willem-Alexander, M\u00e1xima en Beatrix. Wanneer kroonprinses Amalia 18 wordt, op 7 december 2021, krijgt ook zij een uitkering. Haar nicht Eloise werd dit jaar 18, maar valt dus als niet-lid van het Koninklijk Huis sowieso niet onder de koninklijke uitkeringsgerechtigden. Haar ouders ook niet, maar zij hebben wel de mazzel dat ze als leden van het Koninklijk Huis geen belasting hoeven te betalen.", "Wilt u dit artikel liever beluisteren? Hieronder staat de door Blendle voorgelezen versie.", "Not all animals are equal, zo blijkt \u2013 wie het helemaal wil uitpluizen kan terecht op de sites denederlandsegrondwet.nl en parlement.com. Maar wat voor dit verhaal relevant is: Eloise valt niet alleen buiten het Koninklijk Huis, maar daardoor ook buiten de strenge mediacode van de Rijksvoorlichtingsdienst (Rvd), die behelst dat het tonen van beelden \u2018die slechts dienen ter bevrediging van de nieuwsgierigheid van het publiek en verder niet bijdragen aan een debat van algemeen belang, in beginsel niet toelaatbaar is\u2019. Het gezin van Willem-Alexander en M\u00e1xima valt uiteraard wel onder die door de koning zelf ingestelde mediacode. Toen er beelden uitlekten van het besloten TikTok-account van hun modeminnende 15-jarige dochter Alexia (@lexiavanoranje) die in een hups navelbloesje met pofmouwen en een minirokje met vriendinnen aan het dansen en playbacken was, werden die meteen verwijderd.", "Ongeremd los", "Maar Eloise, Neerlands eerste gravinfluencer, kan w\u00e9l ongeremd los met dit soort fratsen. Wat alle nieuwsgierige aagjes die haar volgen zien, is content die lijkt op wat zo ongeveer alle 18-jarigen maken: outfit posts, selfies, filmpjes waarin smoothies worden gemixt of make-up wordt aangebracht, vakantiekiekjes, kolderieke dansjes, jaarclub- en familiefoto's. Dat die familie van koninklijken bloede is, maakt het ook interessant voor mensen die Eloise nog niet kenden, ze heeft momenteel 213 duizend volgers. Om exact dezelfde reden zijn zo veel mensen tuk op programma\u2019s als The Crown en Blauw Bloed. Of op bladen als Vorsten, Story en Priv\u00e9, die sinds Eloise haar bezigheden openbaart kwistig berichten over en citeren van haar Instagram-account.", "Eloise heeft via sociale media en interviews met youtuber Robbert Rodenburg en het Jeugdjournaal laten zien dat ze \u2013 hoewel van adel \u2013 heel nuchter, modern, gewoon en vrolijk is. Maar soms is ze ook verontwaardigd. Toen een op straat geschoten foto waarop ze een sigaret rookt de cover van de Story haalde, liet ze weten dat ze dat \u2018oncomfortabel\u2019 vond en ongestoord wilde genieten van haar studentenleven. En toen royaltyverslaggever Marc van der Linden in RTL Boulevard suggereerde dat Eloises broer Claus Casimir (16) om disciplinaire redenen naar de strenge Schotse kostschool Gordonstoun gaat, kreeg Van der Linden via Instagram Stories een standje van de gravin: \u2018Hoe kan je zo over een jonge jongen praten\u2019, schreef ze, \u2018doe normaal en hou je negatieve mening die op niks is gebaseerd voor je.\u2019", "Behalve pittig is de gravinfluencer ook zakelijk \u2013 je moet wat, als hotelschoolstudent zonder koninklijke uitkering. Via haar tweede Instagramaccount @clothes_eloisevoranje verkoopt Eloise gedragen kleding. Broer Claus Casimir runt ondertussen website Grailsplug, waarop hij in Nike-sneakers handelt. Slimme zet: zus Eloise poseert op Nikes op het bijbehorende Instagramaccount. Hun ouders, Constantijn en Laurentien, keuren de online-activiteiten van hun kinderen goed en juichen die zelfs toe, zonder zich er al te veel mee te bemoeien. De enige post die, hoewel gretig bekeken, werd weggehaald was een TikTok-filmpje waarin niet alleen Eloise playbackend en dansend te zien was, maar ook haar ouders \u2013 die dus w\u00e9l onder de mediacode vallen. Prinses Laurentien liet in talkshow Beau weten: \u2018Het belangrijkste is dat Eloise zichzelf blijft en dat zij stevig in haar schoenen staat. En kijk hoe vrolijk ze is. Ze viert het leven!\u2019", "En dat is, hoe generiek de posts van Eloise ook zijn, aantrekkelijk en vermakelijk. Net zoals het aanlokkelijk is om andere instagrammende royals te volgen. Want al is Eloise uniek in Nederland, wereldwijd gezien is ze dat zeker niet. Buiten de landsgrenzen ontvouwt zich een breed en eclectisch landschap van adellijke influencers. Voor de liefhebbers hier een overzicht van de meest onderhoudende en belangwekkende jonge royals op Instagram.", "De Britten", "Zenouska Mowatt en Flora Ogilvy. Beeld Instagram", "Britse royals, lords en ladies zijn ruim vertegenwoordigd op de sociale media. Behalve de wat saaie offici\u00eble Instagram-accounts van het huis van Windsor en zijn leden zijn er de persoonlijke accounts van een enorme roedel aan hoge en minder hoge adellijken. De 25-jarige Flora Ogilvy bijvoorbeeld, de kleindochter van Queen Elizabeths nicht Alexandra, die onlangs trouwde met de Zweedse ijshockeyer Tim Vesterberg en graag een glaasje heft met haar 30-jarige nicht Zenouska Mowatt. Een ideaal duo om te volgen voor wie houdt van Britse bloemenperken, paarden, serviezen, hoedjes en fleurige jurken.", "Lady Kitty Spencer (links). Beeld Instagram", "Nog meer glamour is te vinden op het account van Lady Kitty Spencer, de 29-jarige dochter van Diana\u2019s broer Charles Spencer en dus een nicht van de prinsen William en Harry. Kitty is model voor onder meer Bulgari en Dolce & Gabbana. Afgelopen januari verloofde ze zich met de 61-jarige multimiljonair Michael Lewis. Ook de 25-jarige Lady Amelia Windsor, kleindochter van koningin Elizabeths neef Edward, is model, en zet zich in voor goede doelen. Volgens Vanity Fair is ze een van de best geklede mensen ter wereld, volgens Tatler het mooiste lid van de Britse koninklijke familie.", "Lady Amelia Windsor. Beeld Instagram", "Behalve extreem mediagenieke socialites zitten er in de Windsor-stamboom ook iets minder praalzuchtige neven en nichten, zoals de prinsessen Beatrice (32, geen open account) en Eugenie (30, open account met maar liefst 1,2 miljoen volgers) van York, de dochters van de in opspraak geraakte prins Andrew (hij wordt beschuldigd van seks onder dwang met een 17-jarig meisje uit het netwerk van Jeffrey Epstein) en zijn ex-vrouw Sarah Ferguson. Ook prinses Margarets glamourluwe 23-jarige kleinzoon Sam Chatto is het gelukt om een populair Instagram-account op te tuigen waarop hij de creaties toont die hij maakt als professioneel pottenbakker. Hij is daarnaast ook yogaleraar. Zijn 21-jarige broer Arthur Chatto, die net als Sam na de elitaire jongenskostschool Eton kunstgeschiedenis is gaan studeren in Edinburgh, is vooral druk met het vormgeven van zijn bast en dijbenen en poseert graag in zwembroek of roeiboot. Als tiener diende hij jarenlang als page van zijn oudtante, koningin Elizabeth.", "Sam Chatto. Beeld Instagram", "Arthur Chatto. Beeld Instagram", "De Grieken", "Prinses Maria Olympia van Griekenland. Beeld Instagram", "", "Ook de kinderen van de Griekse kroonprins Pavlos, zoon van de onttroonde Griekse koning Constantijn II, zijn een hit op Instagram. Oudste van de vijf kinderen en enige dochter, de 24-jarige prinses Maria Olympia die met 209 duizend volgers ietsje minder populair is dan Eloise, deelt naar hartelust foto\u2019s van haar modellenwerk, fuifjes, skitrips, dagjes naar het strand en kaasfondue-avonden. Haar 22-jarige broer prins Constantijn Alexios, peetzoon van de Britse prins William, is wat kariger met het delen van zijn artistiekerige kiekjes, waarmee hij desalniettemin 175 duizend volgers weet te bekoren. Hun 20-jarige feestende, scooterrijdende en drummende broertje prins Achileas-Andres (\u2018Achi of Greece\u2019) daarentegen heeft aan zijn vele uitbundige posts een schare van maar liefst 481 duizend volgers te danken.", "Prins Constantijn Alexios van Griekenland. Beeld Instagram", "Prins Achileas-Andres van Griekenland (midden voor). Beeld Instagram", "De Noor", "Marius Borg H\u00f8iby. Beeld Instagram", "Nog zo\u2019n snelle partyboy in de spek-en-bonen-royaltycategorie is de 23-jarige Marius Borg H\u00f8iby, zoon van Mette-Marit Tjessem Hoiby en daarmee stiefzoon van de Noorse kroonprins Haakon \u2013 en halfbroer van de brave prinses Ingrid-Alexandra (16) en prins Sverre Magnus (15) van Noorwegen. De hoogblonde Marius houdt van skaten, surfen, honden knuffelen en hard rijden en woont naar verluidt samen met Playboy-model Juliane Snekkestad.", "De Monegasken", "Pauline Ducruet. Beeld Instagram", "Met de blik zuidwaarts vinden we in het prinsdom Monaco ook een paar volgwaardige adellijke influencers. Al valt ze niet meer in de categorie jong en onbesuisd, toch is het Instagram-account van de chronisch ongelukkig kijkende prinses Charlene van Monaco, vrouw van Prins Albert, ideaal voor wie een mer \u00e0 boire aan foto\u2019s wil zien van hun bijna 6-jarige hoogblonde tweeling Gabrielle en Jacques van Monaco. Smeu\u00efger om te volgen zijn hun grote nichten Pauline \u2018Popo\u2019 Ducruet (26) en Camille Gottlieb (22), de dochters van Alberts wilde zus prinses St\u00e9phanie. Paulines vader is Daniel Ducruet, de bodyguard die prins Rainier met zijn dochter meestuurde toen ze op tournee ging om haar tweede muziekalbum St\u00e9phanie te promoten. Als tiener was Pauline druk met schoonspringen en het trainen van olifanten in Circus Knie. Daarna studeerde ze mode in New York en liep ze stage bij Vogue en Louis Vuitton. Haar Instagram-account toont haar in haar vrije tijd (reizend, feestend, poserend) en werkend voor haar eigen modelabel Alter.", "Camille Gottlieb. Beeld Instagram", "Zus Camilles vader, Jean Raymond Gottlieb, was gendarme, skileraar en eveneens lijfwacht van prinses St\u00e9phanie. De berichten van zijn dochter op Instagram verraden een luizenleven en hebben niet zo gek veel om het lijf, ook letterlijk: Camille poseert liefst in bikini of badpak, met een sigaret of een puppy en communiceert voornamelijk met emoji\u2019s.", "De drie uit het Oosten", "Hussein bin Abdullah II van Jordani\u00eb met zijn moeder Rania. Beeld Instagram", "Wie liever n\u00f3g wat verder kijkt kan zijn hart ophalen aan drie poseergrage prinsen uit het verre en Midden-Oosten. Hussein bin Abdullah II van Jordani\u00eb bijvoorbeeld, het 25-jarige oudste kind van koningin Rania (de bestgeklede royal ter wereld) gunt zijn 2,6 miljoen volgers via zijn instagramaccount een kijkje in zijn leven vol toespraken en familiebijeenkomsten.", "Prins Abdul Mateen van Brunei. Beeld Instagram", "Ook de 29-jarige ijdeltuit prins Abdul Mateen van Brunei, het tiende kind van Sultan Hassanal Bolkiah, is dol op uniformen, wapens en medailles. En op polo. Abdul Mateen heeft een huispanter en straf afgetrainde borstspieren, die hij vol trots aan zijn 2,3 miljoen volgers toont, terwijl hij paardrijdt door de branding of nonchalant aan zwembadranden hangt. Iets minder plat maar minstens zo ijdel is het account van de 22-jarige polospeler en officieuze maharadja van Jaipur Padmanabh Singh. De steenrijke Singh is behalve met polo spelen in smetteloos witte outfits druk doende met tochtjes op olifanten (met achter zich een bediende met parasol), poseren voor de modebijlage van The Financial Times of de covers van Hello! (covertekst: The Millennial Maharadja), ELLE (covertekst: King of Cool) en GQ (covertekst: Sultan of Style). Daarnaast loopt deze peetzoon van prins Charles ook modeshows voor Dolce & Gabbana en is hij bevriend met modekoning Giorgio Armani. Goed nieuws voor ambitieuze trouwlustigen die in sprookjes geloven: naar het zich laat aanzien is deze jonge maharadja op het witte paard nog vrijgezel.", "Maharadja Padmanabh Singh van Jaipur Beeld Instagram", "Instaschuwe influencers Opvallende afwezigen op Instagram zijn de dochters van prinses Caroline van Monaco: de beeldschone 34-jarige Charlotte Casiraghi (dochter van de noodlottig verongelukte Stefano Casiraghi) en haar 21-jarige kunstschaatsende halfzus Alexandra van Hannover (dochter van prins Ernst August van het ter ziele gegane koninkrijk Hannover). Wie ze toch wil volgen: er zijn legio fanaccounts van de zussen en hun broers, en ze duiken ook frequent op bij modeshows van Saint Laurent, Chanel en Dior.", "Princess Alexandra van Hanover (links) en Charlotte Casiraghi. Beeld Getty"], "authors": ["C\u00e9cile Narinx"], "keywords": ["van", "die", "een", "het", "en", "ze", "hoe", "zijn", "populair", "oranje", "op", "haar", "jongelingen", "zit", "met", "sociale", "media"], "pubDate": "2020-12-07T17:14:32Z", "publicationId": "1a359314-37ee-33a8-8de7-301d3eb2ed28"}