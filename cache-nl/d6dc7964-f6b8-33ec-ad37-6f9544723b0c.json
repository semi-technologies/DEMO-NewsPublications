{"id": "d6dc7964-f6b8-33ec-ad37-6f9544723b0c", "title": "Online escaperooms: ideaal groepsvermaak-op-afstand tijdens de corona-feestdagen", "url": "https://trouw.nl/cultuur-media/online-escaperooms-ideaal-groepsvermaak-op-afstand-tijdens-de-corona-feestdagen~b059a824/", "summary": "Escaperooms zijn de afgelopen jaren ongekend populair.\nVoor wie onder een steen heeft \u00adgeleefd: het is een spel waarbij je je met een groep laat op\u00adsluiten en al puzzelend je weg naar buiten moet vinden.\nBij escaperooms draait het om samenwerking, een trend die je ook bij veel populaire nieuwe bordspellen (zoals \u2018Pandemic\u2019 en \u2018Gloomhaven\u2019) ziet.\nIn het buitenland zijn er al wel vergelijkingssites, en bijna elke online escaperoom biedt wel een Engels\u00adtalige variant.\nOver de hele \u00adwereld in escaperooms kunnen spelen vanuit huis, d\u00e1t is dan weer een voordeel van corona.", "paragraphs": ["Escaperooms zijn de afgelopen jaren ongekend populair. Voor wie onder een steen heeft \u00adgeleefd: het is een spel waarbij je je met een groep laat op\u00adsluiten en al puzzelend je weg naar buiten moet vinden. Je waant je in een spannende film waarin je zelf de hoofdrol speelt, \u00adbijvoorbeeld in een \u00adgalerie waar net een kostbaar kunstwerk is gestolen en de \u00adgalerie vol special effects, geheime ruimtes en opdrachten blijkt te zitten.", "Bij escaperooms draait het om samenwerking, een trend die je ook bij veel populaire nieuwe bordspellen (zoals \u2018Pandemic\u2019 en \u2018Gloomhaven\u2019) ziet. En dat is met de feestdagen voor de deur natuurlijk des te wenselijker om de sfeer aan tafel goed te houden.", "Normaal is het nu topdrukte bij escaperooms, maar door corona heeft deze jonge bedrijfstak het zwaar: ze mogen nog wel open zijn, maar alleen voor kleine groepen \u2013 eigenlijk is het alleen voor huishoudens te doen, omdat die binnen de anderhalve meter van elkaar mogen komen.", "Gelukkig werken veel escaperooms nu z\u00e9lf samen aan \u00addigitale spellen en zelfs heuse online escaperoomtoernooien. Het haalt het qua beleving niet bij een echte, maar wie van puzzels oplossen houdt, \u00advermaakt zich uitstekend. Er is helaas geen goede overzichts\u00adsite van de beste online \u2018rooms\u2019, maar via bijvoorbeeld escaperoomsnederland.nl vind je de nieuwste initiatieven.", "En spreek je behoorlijk Engels dan bof je. In het buitenland zijn er al wel vergelijkingssites, en bijna elke online escaperoom biedt wel een Engels\u00adtalige variant. Over de hele \u00adwereld in escaperooms kunnen spelen vanuit huis, d\u00e1t is dan weer een voordeel van corona."], "authors": ["Edwin Van Sas"], "keywords": ["ideaal", "escaperooms", "van", "groepsvermaakopafstand", "het", "maar", "online", "zijn", "tijdens", "een", "je", "en", "te", "coronafeestdagen", "voor"], "pubDate": "2020-11-28T12:05:00+01:00", "publicationId": "b66cd8e4-4294-3571-bcd7-e490527f1a48"}