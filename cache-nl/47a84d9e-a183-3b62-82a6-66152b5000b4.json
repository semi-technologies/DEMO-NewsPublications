{"id": "47a84d9e-a183-3b62-82a6-66152b5000b4", "title": "Mooi sprookje, maar in Neverland komen we nooit aan", "url": "http://www.trouw.nl/recensies/mooi-sprookje-maar-in-neverland-komen-we-nooit-aan~b1e7f6c2/", "summary": "Met als doel een fantastisch-realistische aanloop te cre\u00ebren, die verklaart hoe de kinderen in het sprookjesachtige Neverland terechtkomen.\nHet decor is voor de verandering nou eens niet een volledig wit gezin maar een gezin met alleen een witte moeder, gespeeld door Angelina Jolie.\nDe kwaadaardige Hook uit het origineel is hier de boze oom, een stok wordt een speer en een omgevallen roeiboot wordt een piratenschip.\nMaar net als in het origineel willen de kinderen niet opgroeien omdat ze bij volwassenen te veel ellende zien.\nJe krijgt de indruk dat de film vrij aardig in de steigers stond, maar dat de boel toen door haastwerk is ingestort.", "paragraphs": ["\u2018Come Away\u2019 goochelt op een interessante manier met elementen uit de Peter Pan-verhalen die J. M. Barrie aan het begin van de 20ste eeuw schreef over het jongetje dat niet op wilde groeien. Met als doel een fantastisch-realistische aanloop te cre\u00ebren, die verklaart hoe de kinderen in het sprookjesachtige Neverland terechtkomen. Helaas laat de film ook behoorlijk wat steken vallen.", "Het decor is voor de verandering nou eens niet een volledig wit gezin maar een gezin met alleen een witte moeder, gespeeld door Angelina Jolie. De film maakt trouwens zelf geen enkel punt van die kleurenwisseling, de enige reden om het te doen \u2013 en alle lof daarvoor \u2013 is om te laten zien dat je zowat elk verhaal door acteurs van zowat elke kleur kunt laten spelen.", "Losse eindjes", "We gaan zoals in de oorspronkelijke Pan-verhalen niet letterlijk naar Neverland, maar de fantasie van de jonge kinderen fietst voortdurend dwars door de realiteit heen. De kwaadaardige Hook uit het origineel is hier de boze oom, een stok wordt een speer en een omgevallen roeiboot wordt een piratenschip. Maar net als in het origineel willen de kinderen niet opgroeien omdat ze bij volwassenen te veel ellende zien.", "Echt ontroeren doet Come Away helaas niet omdat de film in losse eindjes uit elkaar valt en niet opbouwt naar een emotionele climax. Je krijgt de indruk dat de film vrij aardig in de steigers stond, maar dat de boel toen door haastwerk is ingestort. Vrij naar Maradona: hier ontbreekt de geleidende hand van God."], "authors": ["Ronald Rovers"], "keywords": ["van", "film", "mooi", "het", "sprookje", "maar", "een", "niet", "te", "dat", "neverland", "uit", "komen", "aan", "door", "nooit"], "pubDate": "2020-12-10T15:01:00+01:00", "publicationId": "b66cd8e4-4294-3571-bcd7-e490527f1a48"}