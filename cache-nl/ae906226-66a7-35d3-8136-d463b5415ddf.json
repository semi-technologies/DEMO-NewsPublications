{"id": "ae906226-66a7-35d3-8136-d463b5415ddf", "title": "\u2018Grappig genoeg heb ik nogal een afkeer van acteren\u2019", "url": "https://volkskrant.nl/mensen/grappig-genoeg-heb-ik-nogal-een-afkeer-van-acteren~b74e8ab0/", "summary": "Met een kop koffie en een zweem van jaloezie omdat zij er weer niet in staat, leest theatermaker, regisseur en schrijver Laura van Dolron (44) het Volkskrant Magazine.\n\u2018Ik heb het gevoel dat ik iets inhoudelijks aan het lezen ben, terwijl het de smeu\u00efgheid van een glossy heeft.\u2019ActeurMarcio da Silva\u2018Grappig genoeg heb ik nogal een afkeer van acteren, terwijl ik theatermaker ben.\nHet luisterboek van De kracht van het nu is het heerlijkste wat er bestaat.\nDe onbevangenheid en onschuld die ik in mijn kinderen zo bewonder, spatten van het podium af.\nOm als artiest je hele leven bezig te zijn met het maken van een superstrakke show en dan nog zo te stralen als een kleuter, vind ik een enorme prestatie.", "paragraphs": ["Het Magazine ploft ieder weekend ook op de mat bij bekendere Nederlanders. We vroegen er vijf om uw Weekendgids te zijn, onder wie Laura van Dolron.", "Met een kop koffie en een zweem van jaloezie omdat zij er weer niet in staat, leest theatermaker, regisseur en schrijver Laura van Dolron (44) het Volkskrant Magazine. \u2018Altijd eerst de rubriek waarin bekende mensen vertellen hoe bijzonder ze hun zaterdag doorbrengen, terwijl ik denk: yeah right, je zit gewoon met een kop koffie in je badjas ergens aan een tafel, net als ik.\u2019 Begrijp haar niet verkeerd, Van Dolron kan het Volkskrant Magazine enorm waarderen. \u2018Ik heb het gevoel dat ik iets inhoudelijks aan het lezen ben, terwijl het de smeu\u00efgheid van een glossy heeft.\u2019", "Acteur", "Marcio da Silva", "\u2018Grappig genoeg heb ik nogal een afkeer van acteren, terwijl ik theatermaker ben. Ik gebruik het theater juist als plek om eerlijk te zijn. In mijn nieuwste voorstelling staat Marcio da Silva naast me, een dakloze, illegale vluchteling die zo weinig te verliezen heeft dat hij heel eerlijk is. En doordat hij zo eerlijk is, word ik zelf ook eerlijker. Eigenlijk is hij helemaal geen acteur, maar daar hou ik over het algemeen dus ook niet zo van.\u2019", "Levensfilosofie", "Eckhart Tolle", "Beeld Els Zweerink", "\u2018Tolle heeft mijn leven veranderd, of eigenlijk: mij laten zien hoe mooi mijn leven is. Hij zegt zelf over zijn helden: \u2018I have lived with several zen masters, all of them were cats\u2019. Alleen daarom al ben ik fan. Het luisterboek van De kracht van het nu is het heerlijkste wat er bestaat. Hij praat je met zijn mooie accent regelrecht in het \u2018nu\u2019 waar hij het over heeft. Zo kom je die lockdown wel door.\u2019", "Het duizendste Volkskrant Magazine is verschenen. Scroll, swipe en klik door die 1000 magazines en zie hoe vaak er een VVD\u2019er op de cover stond. Hoe vaak een hond. Op welke covers we kozen voor naakt, welke fotograaf hofleverancier was en hoeveel Anton Corbijn er afleverde.", "Gebouw", "Willekeurig vierkant pand met tl-licht", "\u2018Ik ben ooit naar een AA-meeting geweest in een heel lelijk gebouwtje op een industrieterrein in Eindhoven. Zo\u2019n onooglijk, grijs, vierkant jarentachtiggebouw met vieze koffie en tl-licht. Ik ben erg fan van de AA omdat er mensen samenkomen, zonder arts of therapeut, om elkaar te redden van de alcohol en de dood. Ik hou van plekken die niet mooi zijn, waardoor je kunt zien hoe mooi de mensen zijn. Ik heb heel lang in theaterlichten gestaan, maar de laatste tijd ben ik steeds meer fan van tl-licht, waar de werkelijkheid zich in afspeelt.\u2019", "Kunstwerk", "American Utopia", "Beeld Els Zweerink", "\u2018Het mooiste concert dat ik ooit zag is American Utopia van David Byrne. De onbevangenheid en onschuld die ik in mijn kinderen zo bewonder, spatten van het podium af. Om als artiest je hele leven bezig te zijn met het maken van een superstrakke show en dan nog zo te stralen als een kleuter, vind ik een enorme prestatie. Spike Lee maakte er een film van: kijken! Vooral omdat Byrne zijn band de hoofdrol geeft in plaats van zichzelf.\u2019", "Activiteit", "Relatietherapie", "\u2018Deze week ben ik voor het eerst naar een relatietherapeut geweest. Vergeet Netflix of de bioscoop, stap binnen bij iemand die jou gadeslaat. Veel spannender en productiever. Onze therapeut bleek een rockster. Hij zat op het puntje van zijn stoel alsof hij naar een bloedstollende voetbalwedstrijd keek, riep ons tot de orde, wees mij op mijn talloze blinde vlekken en de verhalen die ik mezelf vertel. Na die sessie vroeg ik me af hoe we het \u00fcberhaupt zonder scheidsrechter doen.\u2019"], "authors": ["Anne Oevermans"], "keywords": ["van", "genoeg", "nogal", "het", "acteren", "hij", "zijn", "die", "ik", "grappig", "een", "en", "ben", "afkeer", "er", "heb"], "pubDate": "2020-11-05T15:00:00+01:00", "publicationId": "1a359314-37ee-33a8-8de7-301d3eb2ed28"}