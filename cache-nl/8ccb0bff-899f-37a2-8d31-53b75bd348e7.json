{"id": "8ccb0bff-899f-37a2-8d31-53b75bd348e7", "title": "Maak deze Zuid-Amerikaanse dulce de leche cheesecake eventueel met Bebogeen", "url": "https://trouw.nl/recepten/maak-deze-zuid-amerikaanse-dulce-de-leche-cheesecake-eventueel-met-bebogeen~ba71943c/", "summary": "Frankrijk kent ook een soort dulce de leche, het Normandische confiture de lait, en die is ook in kant-en-klare vorm te koop.\nDe meeste advertenties voor Bebogeen staan in Friese kranten, en volgens internetfora is de spread ook vooral daar bekend.\nIk nam de proef op de som: ik kocht een potje Bebogeen en een blik gecondenseerde melk die ik tot dulce de leche kookte.\nKlop de eieren er een voor een door, vervolgens ook 100 gram Bebo\u00adgeen of dulce de leche en de vanillesuiker.\nVerwarm de rest van de Bebogeen of dulce de leche met de slagroom zachtjes in een steelpannetje tot een geheel.", "paragraphs": ["In Zuid-Amerika doen ze het bijna in alle zoetigheden: dulce de leche (of doce de leite in Brazili\u00eb). De romige karamelpasta gaat op pannenkoeken, in enorme churros, tussen koekjes en over taarten, cakes en ijs. De purist maakt het spul from scratch van verse melk en suiker, maar de meeste mensen gebruiken blikken gezoete gecondenseerde melk. Die laat je zo\u2019n twee uur in een pan water koken en dan heb je een goddelijke karamelpasta. Het voelt als magie, of in elk geval een beetje als valsspelen.", "Frankrijk kent ook een soort dulce de leche, het Normandische confiture de lait, en die is ook in kant-en-klare vorm te koop. In Nederland bestaat een vergelijkbare karamelpasta, met de weinig aantrekkelijke naam Bebogeen. Ik had er tot vorige week nog nooit van gehoord, maar het blijkt gewoon bij mijn supermarkt tussen de pindakaas en Marmite te staan.", "De spread werd tijdens de oorlog ontwikkeld in een margarinefabriek in Leeuwarden, wegens botertekorten. \u2018Toch heeft de oorlog deze firma ook nog iets gebracht wat zij voordien niet had, n.l. boterhampasta \u2018Bebogeen\u2019, een product uit suiker (suikerbieten) en bestanddelen die uit melk komen en die in voedingswaarde gelijk staan aan de beste jams\u2019, berichtte de Heerenveensche Koerier in 1948.", "De meeste advertenties voor Bebogeen staan in Friese kranten, en volgens internetfora is de spread ook vooral daar bekend. Overigens zeggen veel mensen dat het recept niet lang geleden is veranderd en dat de pasta nu een stuk minder lekker is.", "Ik nam de proef op de som: ik kocht een potje Bebogeen en een blik gecondenseerde melk die ik tot dulce de leche kookte. Resultaat? Bebogeen is zoeter, dulce de leche romiger. Ik kies zonder twijfel voor de laatste, ook in deze cheesecake. Maar heeft u haast? Neem dan Bebogeen.", "Dulce de leche cheesecake", "\u2022 60 gram boter (+ extra voor invetten)", "\u2022 120 gram Digestivekoekjes, verkruimeld", "\u2022 snufje kaneel", "\u2022 450 gram roomkaas", "\u2022 75 gram suiker", "\u2022 2 eieren", "\u2022 200 gram Bebogeen of dulce de \u00adleche*", "\u2022 1 zakje vanillesuiker (\u00e0 8 gram)", "\u2022 1 el slagroom", "\u2022 paar zoutkorrels/zoutvlokken", "*Maak zelf dulce de leche door een blik gecondenseerde melk twee uur te koken in een pan water. Zorg dat het blik altijd onder water blijft, anders kan de boel ontploffen.", "Bereiding", "Verwarm de oven voor op 180\u00b0C. Smelt de boter in een pannetje. Vet een springvorm (liefst van 20 cm diameter) in met boter.", "Meng het koekkruim, de gesmolten boter en kaneel in een kom. Verdeel dit mengsel over de bodem van de springvorm en druk goed aan. Meng de roomkaas en suiker tot een glad geheel. Klop de eieren er een voor een door, vervolgens ook 100 gram Bebo\u00adgeen of dulce de leche en de vanillesuiker. Doe in de springvorm en zet 50 minuten in de oven. Laat afkoelen.", "Verwarm de rest van de Bebogeen of dulce de leche met de slagroom zachtjes in een steelpannetje tot een geheel. Haal de cheese\u00adcake uit de vorm en giet hier de karamelsaus over. Strooi wat zout over de taart."], "authors": ["Charlotte Kleyn"], "keywords": ["maak", "cheesecake", "van", "bebogeen", "voor", "en", "eventueel", "met", "een", "zuidamerikaanse", "gram", "ook", "leche", "het", "deze", "dulce"], "pubDate": "2021-01-05T00:00:12Z", "publicationId": "b66cd8e4-4294-3571-bcd7-e490527f1a48"}