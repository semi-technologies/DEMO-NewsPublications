{"id": "34e7a8e6-d8f9-340b-908e-e84158a58568", "title": "Componist Camille Saint-Sa\u00ebns: van compositorisch vernieuwer tot ouwe zeur", "url": "https://trouw.nl/cultuur-media/componist-camille-saint-saens-van-compositorisch-vernieuwer-tot-ouwe-zeur~b397a493/", "summary": "Le cygne is onderdeel van het bruisende en levendige Le Carnaval des Animaux \u2013 Grande Fantaisie Zoo\u00adlogique, gecre\u00eberd door Camille Saint-Sa\u00ebns in 1887.\nNa een lang (hij werd 86 jaar oud) en rumoerig leven waarin hij van \u00admozartiaans wonderkind op de piano en compositorisch vernieuwer uitgroeide tot de ouwe zeur van de gevestigde Franse componistenclan.\nWaar hij als jonge componist en pianist door de conservatieve krachten van toen stevig werd aangevallen, attaqueerde hij nu zelf.\nZulke ambassadeurs heb je nodig, en als hij de kans krijgt zal hij dat komend jaar vast ook doen.\nAls het orgel in het laatste deel in volle glorie klinkt, doet het dat op een variatie van het gregoriaanse Dies Irae-thema uit de dodenmis.", "paragraphs": ["De stervende zwaan. We horen er meteen muziek bij \u2013 een zachtzoemende cello waarvan de klanken zich als het ware op prachtig stilstaand water neervlijen. De Russische ballerina Anna Pavlova werd wereldberoemd met deze voor haar gemaakte choreografie, waarin ze helemaal op het eind nog heel even, nauwelijks waarneembaar, met een hand fladdert. Een laatste stuiptrekking.", "Ironisch dat de muziek waarop choreograaf Mikhail Fokine deze beroemde solo maakte \u2013 een pas seul \u2013 juist helemaal niet over de dood gaat. Ze beeldt een spring\u00adlevende zwaan uit, die statig, met trotse gratie door het water zwemt. Le cygne is onderdeel van het bruisende en levendige Le Carnaval des Animaux \u2013 Grande Fantaisie Zoo\u00adlogique, gecre\u00eberd door Camille Saint-Sa\u00ebns in 1887. Het was een gelegenheidscompositie, meer een grap voor een priv\u00e9concert in carnavalstijd. Saint-Sa\u00ebns zelf nam zijn \u00ad\u2018Carnaval\u2019 helemaal niet serieus. Het stuk werd pas \u00e9\u00e9n jaar na zijn dood uitgegeven. Tekenend is het wel dat juist Le Carnaval des \u00adAnimaux uitgroeide tot Saint-Sa\u00ebns\u2019 \u00adberoemdste opus. Een opus zonder nummer, omdat de componist dit \u2018niemendalletje\u2019 niet eens in zijn werkcatalogus opnam.", "Onaangenaam sujet", "Saint-Sa\u00ebns. Hij volgt dit jaar Ludwig van Beethoven op als jubilaris in de klassieke muziek. Het is honderd jaar geleden dat de Franse componist in Algiers zijn laatste adem uitblies. Na een lang (hij werd 86 jaar oud) en rumoerig leven waarin hij van \u00admozartiaans wonderkind op de piano en compositorisch vernieuwer uitgroeide tot de ouwe zeur van de gevestigde Franse componistenclan. Waar hij als jonge componist en pianist door de conservatieve krachten van toen stevig werd aangevallen, attaqueerde hij nu zelf. En niet zo\u2019n beetje ook. Van nieuwlichters als Igor Stravinsky en Claude Debussy moest hij niets hebben, en hij heeft hen in vlammende schotschriften voor rotte vis uitgemaakt.", "Dat deed het imago van Saint-Sa\u00ebns geen goed. Hij gold in zijn laatste jaren als een \u00adbijzonder onaangenaam sujet en wordt in bepaalde kringen als componist nog steeds niet helemaal voor vol aangezien. Een wat saaie academicus, bij wie het in zijn composities meer om de juiste vorm ging dan om een originele omgang met de noten. Dat beeld behoeft nuancering, maar we hoeven die waarschijnlijk niet te verwachten uit zijn vaderland, waar hij al net zo genegeerd wordt als Hector Berlioz. Van enige activiteit rondom dit Saint-Sa\u00ebnsjaar is in Frankrijk nauwelijks sprake. Een goede, nieuwe biografie zit daar evenmin in de pijplijn. En trouwens, net als bij zijn vakbroeder Berlioz moet je voor goede biografen en studies over Saint-Sa\u00ebns bij de Britten zijn.", "Magere Hein", "Die mooie zwaan uit Le Carnaval des Animaux gaat dus niet over de dood, maar die andere hit van Saint-Sa\u00ebns doet dat in ex\u00adtremis wel: de Danse macabre. Het is zijn andere \u2018beroemdste\u2019 compositie. Net als in het Carnaval des Animaux toont Saint-Sa\u00ebns zich hier een meester in het orkestraal \u00adillustreren van de dichtregels van Henri \u00adCazalis: om middernacht speelt Magere Hein op zijn ontstemde viool, openen zich de graven en dansen de geraamtes een wilde dans totdat de haan het ochtendgloren kraait. Heerlijk kleurrijke muziek, waarin de academicus zich ook in volle glorie toont. Saint-Sa\u00ebns bedacht twee thema\u2019s voor het stuk: een snelle, springerige melodie en eentje die veel lyrischer is. En wat blijkt? In de climax van de Danse passen die twee thema\u2019s precies in elkaar en worden ze tegelijk gespeeld. Perfect contrapunt.", "De virtuoze pianist Saint-Sa\u00ebns schreef vijf offici\u00eble pianoconcerten, die nauwelijks tot het repertoire behoren, het Tweede \u00adpianoconcert wellicht uitgezonderd. Dat is echt ten onrechte. Toen Hannes Minnaar tien jaar geleden de verrassende derde plek veroverde in het Koningin Elisabeth Concours in Brussel deed hij dat met een weergaloze uitvoering van Saint-Sa\u00ebns\u2019 Vijfde \u00adpianoconcert. Minnaar is de componist en zijn concerten daarna altijd blijven verdedigen. Zulke ambassadeurs heb je nodig, en als hij de kans krijgt zal hij dat komend jaar vast ook doen.", "Geduchte concurrentie", "En dan is er nog die andere compositie die aan Saint-Sa\u00ebns kleeft. Zijn Derde symfonie, die als bijnaam Orgelsymfonie heeft gekregen. Naast pianist was Saint-Sa\u00ebns ook jarenlang de vaste organist van de Madeleine in Parijs, en hij wist hoe hij een orgel kon laten denderen. Hij componeerde de symfonie ter nagedachtenis aan Franz Liszt. Liszt was een nieuwlichter, die zo\u2019n beetje als enige geloofde in de jonge Saint-Sa\u00ebns. In Weimar zorgde Liszt ervoor dat Saint-Sa\u00ebns\u2019 opera Samson et Dalila het licht kon zien. In de Orgelsymfonie bedankt Saint-Sa\u00ebns hem als het ware daarvoor. Als het orgel in het laatste deel in volle glorie klinkt, doet het dat op een variatie van het gregoriaanse Dies Irae-thema uit de dodenmis. Dat Saint-Sa\u00ebns melodie\u00ebn kon bedenken bewijst het feit dat dit thema in de jaren zeventig tot popsong werd omgebouwd en een enorme hit werd.", "Met de jaarwisseling zijn we dus ook gewisseld van Beethoven naar Saint-Sa\u00ebns. De Fransman bewonderde de Duitser overigens in hoge mate. Tijdens het eeuwfeest dat Liszt in 1870 voor Beethoven organiseerde, hielp Saint-Sa\u00ebns mee. En speelde hij samen met Liszt een bewerking van diens Beet\u00adhoven-Cantate op de piano.", "Maar, laten we wel wezen, Saint-Sa\u00ebns is niet zo\u2019n universeel genie als Beethoven, en de feestelijkheden zullen navenant zijn. En dan is 2021 ook nog eens niet alleen het jaar van Saint-Sa\u00ebns. Hij heeft geduchte concurrenten, ook honderd jaar na zijn dood. En niet de minsten: Josquin Desprez (500ste sterfdag), Jan Pieterszoon Swee\u00adlinck (400ste sterfdag), Tomaso Albinoni (350ste geboortedag), Giovanni Bottesini (200ste geboortedag), Engelbert Humperdinck (100ste sterfdag), Astor Piazzolla (100ste geboortedag) en Igor Stravinsky (50ste sterfdag). Zul je zien dat die laatste dit jaar toch weer de meeste aandacht krijgt. Saint-Sa\u00ebns zou van ergernis uit elkaar geploft zijn.", "Lees ook:", "Waarom Beethoven inspireert om beter te gaan leven", "Wie was Ludwig Van Beethoven nou echt? Jan Caeyers geeft verrassende antwoorden in zijn boek dat in dit Beethovenjaar als offici\u00eble biografie bestempeld is."], "authors": ["Peter Van Der Lint"], "keywords": ["tot", "zijn", "van", "camille", "het", "compositorisch", "en", "een", "dat", "zeur", "ouwe", "saintsa\u00ebns", "vernieuwer", "die", "hij", "als", "componist"], "pubDate": "2021-01-08T13:46:00Z", "publicationId": "b66cd8e4-4294-3571-bcd7-e490527f1a48"}