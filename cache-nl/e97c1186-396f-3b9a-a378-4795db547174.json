{"id": "e97c1186-396f-3b9a-a378-4795db547174", "title": "\u2018Mensen zijn taalmeesters dankzij \u2018huh\u2019, \u2018hm\u2019 en \u2018o\u2019\u2019", "url": "https://volkskrant.nl/wetenschap/mensen-zijn-taalmeesters-dankzij-huh-hm-en-o~b65cc837/", "summary": "Echt chic klinken ze niet, de rommelklanken die een mens door \u00e9lk gesprek strooit, zoals \u2018h\u00e8?\u2019, \u2018hm\u2019, \u2018o\u2019 en \u2018ah\u2019.\nMet een rake \u2018hm?\u2019 of \u2018ah\u2019 weten sprekers en luisteraars in een fractie van een seconde of ze elkaar begrijpen \u2013 en of het gesprek klaar is om een niveautje hoger te schakelen.\n\u2018Die woordjes zijn geen scherven van primitieve taal, maar zijn er juist later in onze geschiedenis bijgekomen.\nDan is er ook nog dit: mensen gebruiken wereldwijd tussenwerpsels, met hetzelfde soort klanken.\nHij analyseert nu samen met zijn onderzoeksteam of zulke onderbrekingen daadwerkelijk \u2018smeerolie\u2019 voor gesprekken vormen.", "paragraphs": ["Beeld Olivier Heiligers", "Wat is het idee?", "Echt chic klinken ze niet, de rommelklanken die een mens door \u00e9lk gesprek strooit, zoals \u2018h\u00e8?\u2019, \u2018hm\u2019, \u2018o\u2019 en \u2018ah\u2019. Maar die zogeheten tussenwerpsels doen volgens taalwetenschapper Mark Dingemanse iets speciaals. Zonder zulke onderbrekingen zouden mensen een stuk minder diepgravende gesprekken hebben en zou onze taal \u2013 in haar geheel \u2013 een stuk minder knap in elkaar zitten. Dat stelt Dingemanse in een relatief jonge theorie waarover hij recentelijk met New Scientist sprak, en die hij nu in een onderzoeksproject aan de Radboud Universiteit uitpluist. Met een rake \u2018hm?\u2019 of \u2018ah\u2019 weten sprekers en luisteraars in een fractie van een seconde of ze elkaar begrijpen \u2013 en of het gesprek klaar is om een niveautje hoger te schakelen. Een grote stap in de taalevolutie, stelt hij.", "Wat is er zo wild aan?", "De theorie gaat regelrecht in tegen het klassieke idee dat woorden als \u2018hm\u2019 en \u2018h\u00e8\u2019 slechts domme overblijfselen zijn uit de oertijd, toen de eerste holbewoners nog geen zin aan elkaar konden knopen. \u2018Taal begint waar tussenwerpsels eindigen\u2019, zei de Oxfordse Max M\u00fcller 150 jaar geleden. Dingemanse zegt per videogesprek dat idee juist \u2018op zijn kop\u2019 te willen zetten. \u2018Die woordjes zijn geen scherven van primitieve taal, maar zijn er juist later in onze geschiedenis bijgekomen. Ik stel dat complexe taal juist niet zonder ze kan.\u2019", "Waarom zou het kunnen kloppen?", "Dat tussenwoordjes echt meer functie hebben dan eerder gedacht is wel duidelijk, zegt ook Els Elffers, die jarenlang als taalkundige werkte aan de Universiteit van Amsterdam (UvA) en zich specialiseert in hoe mensen tussenwerpsels gebruiken. \u2018Ik vind het wel een plausibel idee\u2019, zegt ze.", "Een studie van Janet Bavelas laat zien waarom \u2018hm\u2019, \u2018h\u00e8\u2019 en \u2018o\u2019 onmisbaar lijken. Als iemand een verhaal vertelt en een oplettende luisteraar blijft muisstil in plaats van soms te onderbreken met \u2018hm-hm\u2019, raakt de verteller in de knoop: die begint soms drie keer opnieuw aan hetzelfde stukje en laat zinnen haperen, vermoedelijk omdat hij of zij niet zeker weet of de luisteraar het wel kan volgen. \u2018Het verhaal gaat totaal naar de knoppen\u2019, zegt Dingemanse.", "Dan is er ook nog dit: mensen gebruiken wereldwijd tussenwerpsels, met hetzelfde soort klanken. Of het nou mensen zijn die in Ghana het Siwu spreken, Mandarijns in China, of Laotiaans in Laos: allemaal onderbreken ze elkaar gemiddeld elke 84 seconden met een \u2018huh\u2019 of andere ophelderingsvragen, blijkt uit veldwerk van onder meer Dingemanse zelf. Hij analyseert nu samen met zijn onderzoeksteam of zulke onderbrekingen daadwerkelijk \u2018smeerolie\u2019 voor gesprekken vormen.", "Wat spreekt de theorie tegen?", "\u2018We beginnen nog maar net\u2019, nuanceert Dingemanse zelf direct. \u2018Simpelweg omdat de taalwetenschap decennialang \u00fcberhaupt niet hiernaar wilde kijken.\u2019", "Hoe tussenwoordjes precies tijdens de evolutie van menselijke taal zouden zijn ontstaan, is moeilijk te achterhalen \u2013 wetenschappers hebben geen tijdmachine om in de prehistorie een kijkje te nemen, al probeert Dingemanse dat in computers na te bootsen. Elffers betwijfelt enigszins of mensen tussenwerpsels zoals \u2018h\u00e8?\u2019 wel zoveel onbewuster gebruiken dan iets als \u2018wat zei je?\u2019, wat hun bijzondere status tijdens de taalontwikkeling juist weer zou relativeren."], "authors": ["Ronald Veldhuizen"], "keywords": ["van", "tussenwerpsels", "mensen", "hm", "het", "die", "zijn", "taalmeesters", "met", "een", "dankzij", "en", "te", "dingemanse", "huh"], "pubDate": "2020-11-20T13:00:00+01:00", "publicationId": "1a359314-37ee-33a8-8de7-301d3eb2ed28"}