{"id": "d1fc7bbf-a77c-37d2-a0d4-b85e4a9a97d8", "title": "Deze visk\u00f6fte is een ode aan de traditie", "url": "https://trouw.nl/recepten/deze-viskofte-is-een-ode-aan-de-traditie~bd6e59ee/", "summary": "Het mooie is: iedereen die het claimt, heeft gelijk.\nEn waar mensen samen leven en samen eten ontstaat iets nieuws.\nEn dus niet alle kimchi, hummus en taco\u2019s op een grote snackende hoop gooien, omdat het lekker bekt op Instagram en het ons eeuwige roem geeft.\nEn waar ook nieuwe gerechten ontstaan, als ode aan de traditie.\nFrituur de visk\u00f6fte goudbruin en serveer met partjes citroen, takjes peterselie en munt, plakjes komkommer, verse pita, tahinasaus en een hete saus naar smaak.", "paragraphs": ["Over van alles kun je twisten. Ook over eten. En zeker in het Midden-Oosten. Wie bezit de hummus of de falafel? Het mooie is: iedereen die het claimt, heeft gelijk. Eten laat zich lekker nooit bezitten. En waar mensen samen leven en samen eten ontstaat iets nieuws.", "Maar \u00e9\u00e9n ding wil ik zeggen, of liever: roepen! Laten we het gebied, de tradities en mensen waar ons eten vandaan komt, blijven eren. En dus niet alle kimchi, hummus en taco\u2019s op een grote snackende hoop gooien, omdat het lekker bekt op Instagram en het ons eeuwige roem geeft.", "Laat het zijn wat het is: eetcultuur die over mensen gaat en die tot stand kwam op een specifieke plek met dito omstandigheden. Met nog een groot voordeel: het wordt er duizend keer lekkerder en specialer van.", "Zo herstelde kookboekenauteur Vanja van der Leeden sat\u00e9 in zijn oorspronkelijke fantastische luister en laat ze zo de echte sat\u00e9cultuur zien. Man, wat lekker. En met die aandacht voor oorspronkelijke receptuur vertel je de verhalen van mensen. Tegelijk is het een lekkerbekmanier van geschiedenis schrijven. Als eten gelijkstaat aan cultuur, dan moeten we die ook bewaren. Ik pleit voor nationale receptarchieven, bij voorkeur wereldwijd.", "Nu gaan recepten, als ze niet meer worden overgedragen in families, zo met kokende oma\u2019s en opa\u2019s het graf in. Verloren cultuur. In mijn mediterrane droom, waar ik in de vorige lockdown over schreef, cre\u00eber ik een plek tussen de olijfbomen waar alle tradities uit de grote Mediterran\u00e9e van Oost naar West samenkomen. Waar ze worden gedocumenteerd en uitgewisseld. Waar ze kunnen groeien en begrepen worden in de juiste context. En waar de mensen uit wie ze ontstonden kunnen worden ge\u00eberd.", "En waar ook nieuwe gerechten ontstaan, als ode aan de traditie. Daarom een Egyptisch recept van Slowmed, een project dat online persoonlijke recepten documenteert uit de Mediterran\u00e9e. Een klein archief dus.", "Ayman Mohameds visk\u00f6fte", "Ingredi\u00ebnten (voor 4 personen)", "\u2022 275 gr witvis", "\u2022 250 gr aardappel", "\u2022 1 teen knoflook, fijngestampt", "\u2022 1 sjalot, heel fijngesneden", "\u2022 2 el fijngesneden koriander", "\u2022 2 el fijngesneden peterselie", "\u2022 1 el komijn", "\u2022 \u00bd el kaneel", "\u2022 zout en peper", "\u2022 2 eieren, losgeklopt", "\u2022 oud gedroogd broodkruim of paneermeel", "\u2022 olie om in te frituren", "Bereiding", "Breng een pan met ruim gezouten water aan de kook en pocheer de vis 10 minuten. Haal eruit en laat afkoelen. Schil de aardappels en snijd in stukken. Doe ze in het kookwater van de vis en kook ze gaar in 15 tot 20 minuten. Giet af, laat uitstomen en stamp ze grof.", "Meng met de knoflook, sjalot, koriander, peterselie, komijn, kaneel, zout en peper. Trek de vis in stukjes en meng door het aardappelmengsel. Meng goed, maar de vis hoeft niet helemaal fijn te worden.", "Maak balletjes van het aardappel-visk\u00f6ftedeeg. Dip de balletjes in het losgeklopte ei en daarna in het broodkruim. Verhit de olie tot 180 graden of tot een blokje brood goudbruin kleurt. Frituur de visk\u00f6fte goudbruin en serveer met partjes citroen, takjes peterselie en munt, plakjes komkommer, verse pita, tahinasaus en een hete saus naar smaak.", "Koken", "Liesbeth Maliepaard, Charlotte Kleyn, Fow Pyng Hu, Samuel Levie en Merijn Tol vertellen in deze rubriek verhalen achter het eten, compleet met recept."], "authors": ["Merijn Tol"], "keywords": ["visk\u00f6fte", "ode", "van", "deze", "mensen", "het", "waar", "traditie", "met", "die", "een", "ze", "en", "eten", "aan"], "pubDate": "2020-11-13T07:53:00+01:00", "publicationId": "b66cd8e4-4294-3571-bcd7-e490527f1a48"}