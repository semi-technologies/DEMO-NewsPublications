{"id": "c0b3f3db-4a57-33f9-95aa-5b579becb147", "title": "Eigenlijk is er sowieso geen plek, daar uiterst rechts", "url": "https://volkskrant.nl/columns-opinie/eigenlijk-is-er-sowieso-geen-plek-daar-uiterst-rechts~b4068096/", "summary": "Eigenlijk is er sowieso geen plek voor, daar uiterst rechts.\nHoe zichtbaarder hij werd, hoe meer hij de andere tanden dwong zich tot hem te verhouden.\nWat kon hij er nou aan doen dat het tandvlees rondom zo vaak ontstoken was?\nEigenlijk viel niet langer te ontkennen dat het foute boel was, maar ik deed het toch.\nDaarnaast was er de geldkwestie, nog even wachten tot het nieuwe jaar en dan kon ik een aanvullende verzekering nemen.", "paragraphs": ["De flexibele opiniemaker verdedigt wekelijks een opinie waar op dat moment behoefte aan is. Ditmaal: een gapend gat is soms een zegen.", "De signalen waren er al jaren. Eigenlijk is er sowieso geen plek voor, daar uiterst rechts. Het is misschien een overblijfsel uit vroeger tijden, toen er nog wel ruimte voor was. De tandarts waarschuwde me dus al toen hij voor het eerst doorkwam: dit gaat een keer mis. Hoe zichtbaarder hij werd, hoe meer hij de andere tanden dwong zich tot hem te verhouden. Het was duwen geblazen, amok maken. De rest schoof maar op.", "Maar er bleef meer en meer viezigheid aan hem hangen. Veel te lang vergoelijkte ik het: dat gebeurt elke tand weleens. Wat kon hij er nou aan doen dat het tandvlees rondom zo vaak ontstoken was? Daarvoor moet je bij het tandvlees zijn en niet bij hem.", "Nog voordat de tand helemaal door was, brak tijdens het poetsen een stukje af. Eigenlijk viel niet langer te ontkennen dat het foute boel was, maar ik deed het toch. De tandarts bezocht ik niet meer, wetend wat het gevolg zou zijn. Daarnaast was er de geldkwestie, nog even wachten tot het nieuwe jaar en dan kon ik een aanvullende verzekering nemen. Tot die tijd verdoofde ik mezelf met extra sterke pijnstillers. Eerst incidenteel, uiteindelijk werd het routine.", "Een vriendin zei het uiteindelijk recht in mijn gezicht. Ik stonk al weken uit mijn bek. Die tand eruit, of zij eruit. Diezelfde week werd hij getrokken. Omdat de tand zo ongelooflijk rot was, werd het een pijnlijk verhaal. Meermaals brak een stuk af. Toen hij eruit was, kon ik de rotte stukken er met mijn nagel afpulken, goor maar bevredigend.", "Er ontstond een gapend gat, maar dat bleek een zegen. Mijn gebit functioneerde zo veel beter. Ik kon hem missen als, kom, hoe gaat dat spreekwoord ook weer? Als een stel racisten in de Tweede Kamer."], "authors": ["Thomas Hogeling"], "keywords": ["dat", "een", "mijn", "eigenlijk", "rechts", "geen", "daar", "ik", "werd", "sowieso", "plek", "hij", "meer", "uiterst", "er", "het", "tand"], "pubDate": "2020-11-30T14:00:02Z", "publicationId": "1a359314-37ee-33a8-8de7-301d3eb2ed28"}