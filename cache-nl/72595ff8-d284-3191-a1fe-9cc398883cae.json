{"id": "72595ff8-d284-3191-a1fe-9cc398883cae", "title": "Familie Taihuttu verruilde alle bezit voor bitcoins en reist de wereld rond: \u2018Wij vergaren geluk\u2019", "url": "https://volkskrant.nl/nieuws-achtergrond/familie-taihuttu-verruilde-alle-bezit-voor-bitcoins-en-reist-de-wereld-rond-wij-vergaren-geluk~b4bc2303/", "summary": "De bitcoin is 2021 maar meteen met een nieuw record begonnen: voor het eerst brak de cryptomunt door de barri\u00e8re van 30 duizend dollar.\nBeeld The Bitcoin Family FacebookEen belangrijk pluspunt van het bestaan als bitcoinbedoe\u00efenen is dat Taihuttu nu veel meer tijd voor zijn dochters heeft.\n\u2018Wij geloven niet in prestatiedruk en diploma\u2019s en cijfertjes, maar in talent en passie.\nHet is laagseizoen in Portugal, dus vakantiehuizen zijn goedkoop.\u2019Indiase weeskinderenGrofweg de helft van zijn verdiensten geeft Taihuttu weg aan goede doelen, schat Taihuttu.\nDat wil ik mijn kinderen ook meegeven: geluk zit hem niet in het vergaren van rijkdom, maar in het vergaren van geluk.\u2019", "paragraphs": ["Zelfs nu de bitcoin meer dan 30 duizend dollar waard is, honderd keer zoveel als toen Didi Taihuttu\u2019s crypto-avontuur begon, verslijten mensen hem nog dikwijls voor stapelmesjokke. \u2018Hoe kun je zo gek zijn geweest om dat te hebben gedaan\u2019, zeggen ze dan\u2019, lacht de 42-jarige Venlonaar vanuit zijn vakantiehuis met zwembad in de Algarve.", "Met \u2018dat\u2019 bedoelen ze een van de meest extreme staaltjes van \u2018ontspullen\u2019 sinds de Griekse muntenslager en filosoof Diogenes van Sinope een kleine 2.400 jaar geleden besloot voortaan in een ton te slapen, met een jas, wandelstok en buidel als enige bezittingen. Taihuttu is ook een soort muntenslager: eind 2013, toen de bitcoin nog 200 \u00e0 300 dollar noteerde, begon hij met \u2018minen\u2019 (delven), het verdienen van cryptomunten door de computer ingewikkelde cryptografische berekeningen te laten oplossen.", "Vier jaar later had de bitcoin inmiddels zo\u2019n hoge vlucht genomen dat Didi en zijn vrouw Romaine besloten al hun spullen te verkopen \u2013 van hun drie auto\u2019s en halfvrijstaande huis van 200 vierkante meter tot het speelgoed van hun dochters \u2013 en de wereld rond te reizen.", "De bitcoin is 2021 maar meteen met een nieuw record begonnen: voor het eerst brak de cryptomunt door de barri\u00e8re van 30 duizend dollar. In het coronajaar 2020, waarin centrale banken \u2019s werelds economie\u00ebn aan een infuus van goedkoop geld moesten leggen om niet te bezwijken, was de bitcoin een geliefd toevluchtsoord voor beleggers op zoek naar schaarse winstkansen. Zondag tikte de bitcoin zelfs de 34 duizend dollar aan, omgerekend 28 duizend euro, vijf keer meer dan twaalf maanden eerder.", "Eigen merk koffiemokken", "\u2018Mensen denken waarschijnlijk dat het een materialistische beslissing was\u2019, zegt Taihuttu, nu hij en zijn gezin inmiddels zijn uitgegroeid tot \u2018de bitcoin-familie\u2019, inclusief hun eigen merk petten, rompertjes, koffiemokken en andere koopwaar, en iedereen via Instagram en YouTube kan meegenieten hoe de \u2018digitale nomaden\u2019 in hun Volkswagen T6 California-kampeerbus over de aardkloot dolen. \u2018Maar de waarheid is dat ik een giga-burnout had. Ik moest mijn leven veranderen.\u2019", "Taihuttu bestierde een computerwinkel en verzorgde opleidingen in Microsoft Excel, Adobe Photoshop en andere programma\u2019s. \u2018Op de top had ik 20 man personeel in dienst.\u2019 De ondernemer was al jong zijn moeder verloren. \u2018Op haar 48ste is ze dood neergevallen in de keuken.\u2019 En toen kwam op 14 december 2014 ook nog eens dat telefoontje van zijn vader, ex-spits van VVV en Fortuna Sittard, na diens ziekenhuisafspraak: ongeneeslijke kanker.", "\u2018In 2015 zijn we met hele gezin bij mijn vader in het souterrain gaan leven, om alles nog een laatste keer te kunnen meemaken \u2013 Pasen, Kerst, nog een keer samen voetbal kijken.\u2019 Na zijn vaders dood begin 2016 organiseerde Didi nog een benefietwedstrijd tussen Molukse oud-profs en VVV-veteranen, daarna stortte hij in. \u2018Het was me allemaal te veel geworden. Zo kon het niet verder.\u2019", "Zwerftocht", "De Taihuttu\u2019s begonnen aan een wereldreis, en het was tijdens die zwerftocht, begin 2017 op Bali, dat Taihuttu berichtjes begon te krijgen van vrienden: \u2018Heb je je bitcoins nog?\u2019 Taihuttu's cryptomunten bleken inmiddels ruim duizend dollar per stuk waard, vier \u00e0 vijf keer meer dan toen hij ze in 2013 gewapend met tientallen computers en videokaarten had gedolven. \u2018De revolutie gaat echt beginnen\u2019, dacht Taihuttu. \u2018Ik heb mijn vrouw aangekeken en gezegd: we vinden reizen het mooiste wat er is. Waarom verkopen we alles niet en steken het in bitcoins?\u2019", "Didi Taihuttu. Beeld The Bitcoin Family Facebook", "Een belangrijk pluspunt van het bestaan als bitcoinbedoe\u00efenen is dat Taihuttu nu veel meer tijd voor zijn dochters heeft. \u2018Ik dacht vaak: Didi, je hebt al die bedrijven, maar ondertussen besteed je amper tijd aan je kinderen.\u2019 Zijn dochters van 10, 13 en 15 volgen onderweg online onderwijs via een Amerikaanse priv\u00e9school.", "Taihuttu vindt het belangrijk dat zijn kinderen hun eigen nieuwsgierigheid volgen. Dus toen zijn oudste dochter laatst vroeg hoe het toch komt dat Jupiter en Saturnus zo dicht bij elkaar stonden, liet hij er haar meteen een werkstuk over maken. \u2018Wij geloven niet in prestatiedruk en diploma\u2019s en cijfertjes, maar in talent en passie. Ze moeten leren wat ze willen leren.\u2019", "Digitale portemonnees", "Of Taihuttu anno 2021 euromiljonair is weet hij niet precies, noch interesseert het hem. Zo\u2019n 73 procent van zijn cryptofortuin zit vast in met codes beveiligde digitale portemonnees, die verstopt zitten in met codes beveiligde kluizen kriskras door Europa. Met de overige bitcoins handelt Taihuttu, als hij tenminste geen bitcoinboeken aan het schrijven is, handelsadviezen verstrekt of in korte broek spreekbeurten en cryptomuntcurssen geeft.", "Zelf leven de Taihuttu\u2019s van 3.500 euro in de maand. Daarvan kunnen ze dezer dagen de huur van een vakantievilla in Lagos aan de Portugese zuidkust bekostigen, met vier slaapkamers \u00e9n badkamers, een zwembad en een bubbelbad, waarin Taihutti ter viering nog wel eens aan een baco mag nippen als de bitcoin weer een nieuwe barri\u00e8re heeft verpulverd.", "\u2018Maar dit is dan ook wel het mooiste huis waarin we ooit verbleven\u2019, zegt Taihuttu. \u2018De kids hadden na vier jaar reizen iets van: kunnen we met Kerst nou eens niet in een tent of caravan zitten, maar in een echt huis? Het is laagseizoen in Portugal, dus vakantiehuizen zijn goedkoop.\u2019", "Indiase weeskinderen", "Grofweg de helft van zijn verdiensten geeft Taihuttu weg aan goede doelen, schat Taihuttu. Een kerstdiner en nieuwe schoenen voor Indiase weeskinderen bijvoorbeeld, of gratis maaltijden voor door corona brodeloos geraakt hotelpersoneel op het Thaise eiland Ko Pha Ngan.", "\u2018We hebben ons niet in dit avontuur gestort omdat we zo nodig miljonair wilde worden. Geven maakt ons veel gelukkiger. Dat wil ik mijn kinderen ook meegeven: geluk zit hem niet in het vergaren van rijkdom, maar in het vergaren van geluk.\u2019"], "authors": ["Jonathan Witteman"], "keywords": ["familie", "rond", "taihuttu", "wereld", "vergaren", "geluk", "verruilde", "zijn", "wij", "nog", "met", "te", "van", "en", "een", "reist", "voor", "het", "dat"], "pubDate": "2021-01-05T20:53:51Z", "publicationId": "1a359314-37ee-33a8-8de7-301d3eb2ed28"}