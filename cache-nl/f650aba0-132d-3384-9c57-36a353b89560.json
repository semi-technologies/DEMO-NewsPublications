{"id": "f650aba0-132d-3384-9c57-36a353b89560", "title": "\u2018De eerste film is een drol,\u2019 zei de Mexicaanse filmmaker", "url": "https://www.parool.nl/ps/de-eerste-film-is-een-drol-zei-de-mexicaanse-filmmaker~bb5db2189/", "summary": "Neem die verkreukelde Mexicaanse filmmaker op het podium met zijn uitpuilende tassen.\nHij legt uit dat je een Mexicaanse filmmarathon maar op een manier kunt doorstaan, ook wanneer er geen drollen op het menu staan: er moet altijd bier bij.\nToen een \u00adkatholieke actiegroep bij een rechtbank in \u00adMadrid een verbod op A Serbian Film (2009) afdwong, programmeerde Rebordinos de omstreden film op zijn festival, waar de \u00adpolitie de projectie tegenhield.\nDaar zaten we dan met een paar honderd man bij een \u00addebat in een verlichte zaal, om voor de toegestroomde media te demonstreren hoe een festival eruitziet wanneer films verboden worden.\nHet is een welverdiende promotie voor twee cinefielen die er een jaar of tien in slaagden het mooiste genrefilmfestival van Europa te maken.", "paragraphs": ["Rifkin\u2019s Festival.", "Wat is dit voor een raar festival? Kunnen ze ingevlogen filmmakers niet van hun bagage verlossen voor ze het \u00adpodium worden opgestuurd? Die arme Mexicaan moet met twee bomvolle tassen in zijn handen een uitverkochte zaal te woord staan. In zijn versleten kloffie!", "We bevinden ons in een oud theater dat de fraaie naam Antzoki Zaharra draagt. Mijn reisgezel is hier vaker \u00adgeweest en kijkt nergens meer van op. Maar ik vraag me af waar ik nu weer in beland ben. Het is de tiende editie van Semana de Cine Fant\u00e1stico y de Terror, het fantastischefilmfestival van San Sebasti\u00e1n in Spaans Baskenland. De zaken worden hier anders aangepakt dan in Noord-Europa en dat is even wennen.", "Neem die verkreukelde Mexicaanse filmmaker op het podium met zijn uitpuilende tassen. Het is geen gezicht, maar hij lijkt er niet onder gebukt te gaan. Met een enorme grijns neemt hij het applaus en gejoel in ontvangst. Dan steekt hij van wal: \u201cLa primera pel\u00edcula es una mierda.\u201d Mijn kennis van de Spaanse taal is beperkt, maar de openingszin van de Mexicaan is net zo begrijpelijk als het lachsalvo dat volgt: \u201cDe eerste film is een drol.\u201d", "Het eerste rondje", "Dat is een lekkere ijsbreker wanneer je een paar honderd Basken bij een Mexicaanse filmmarathon verwelkomt. Vijf films op rij en de eerste is meteen al knudde. De man naast de spreker schrikt ervan. Hij is de offici\u00eble vertegenwoordiger van het Mexicaanse archief dat de filmkopie\u00ebn beschikbaar stelde. Hij beheert geen drollen, hij reist met belangrijk cultureel erfgoed de wereld rond. Voor de filmgoden en het vaderland!", "De spreker vervolgt zijn oneerbiedige betoog. Hij legt uit dat je een Mexicaanse filmmarathon maar op een manier kunt doorstaan, ook wanneer er geen drollen op het menu staan: er moet altijd bier bij. Veel bier. En het eerste rondje komt van hem. Guillermo del Toro graait in zijn bomvolle tassen en slingert onder luid gejoel tientallen bierblikken de zaal in. Zelfs het balkon wordt bereikt.", "Het is 1999. Dertiger Del Toro is nog lang niet beroemd of bekroond, maar in San Sebasti\u00e1n is zijn reputatie gevestigd. Ik mag ook niet klagen. Dit festival is een warm bad.", "Fans van Dick Maas", "Twaalf jaar later bevind ik me in Bar Iguana, een paar straten verwijderd van het festivaltheater. Er is veel veranderd in de stad, maar in het duistere hol klinkt nog steeds punkmuziek en schreeuwen festivalgangers elkaar de oren van het hoofd. Mijn tiende bezoek aan het horrorfilmfestival zit er bijna op en iedereen wil me spreken. Omdat Dick Maas niet aanwezig is moet ik aan zijn fans uitleggen waarom de horrorsinterklaas in Sint stoute kinderen naar Spanje wil ontvoeren. Dat Maas met zijn monsterbisschop de katholieke kerk op de korrel lijkt te nemen, vindt iedereen geweldig.", "In Spanje hebben filmliefhebbers heel wat te stellen met de kerk. Vanuit de clerus worden nog altijd pogingen tot censuur ondernomen. Het gedonder was tijdens de dictatuur van generaal Franco aan de orde van de dag, dus het is een beladen kwestie die tot een principi\u00eble stellingname noopt. In zijn jaren als directeur van het Baskische horrorfestival ontpopte oprichter Jos\u00e9 Luis Rebordinos zich tot een geduchte tegenstander van de censuurlobby.", "Toen een \u00adkatholieke actiegroep bij een rechtbank in \u00adMadrid een verbod op A Serbian Film (2009) afdwong, programmeerde Rebordinos de omstreden film op zijn festival, waar de \u00adpolitie de projectie tegenhield.", "Daar zaten we dan met een paar honderd man bij een \u00addebat in een verlichte zaal, om voor de toegestroomde media te demonstreren hoe een festival eruitziet wanneer films verboden worden.", "Welverdiende promotie", "Tegenwoordig zwaait Rebordinos met zijn codirecteur \u00adLuc\u00eda Olaciregui de scepter over Zinemaldia, het grote \u00adinternationale filmfestival van San Sebasti\u00e1n dat zich kan meten met het International Film Festival Rotterdam. Het is een welverdiende promotie voor twee cinefielen die er een jaar of tien in slaagden het mooiste genrefilmfestival van Europa te maken. Door de financi\u00eble crisis en bezuinigingen in de culturele sector is er helaas weinig van over.", "Maar wanneer ik mijn ogen sluit zit ik weer in Antzoki Zaharra bij de voorstelling van de enige goedbewaarde filmkopie van de Italiaanse stripverfilming Diabolik (1968) van Mario Bava. Die kwam met een eigen operateur uit de bunker van de Cin\u00e9math\u00e8que Fran\u00e7aise. Rebordinos had er jaren om gesmeekt. Hij kreeg er een staande ovatie voor.", "Nu zit hij zelf in de zaal, naast zijn festivalpartner en achter de drie hoofdrolspelers in Woody Allens Rifkin\u2019s Festival. Niet in zijn oude theater, maar in het koninklijk festivalpaleis waar niemand het in zijn hoofd zal halen om een Mexicaans bacchanaal aan te richten.", "We worden allemaal een dagje ouder."], "authors": ["Bart Van Der Put"], "keywords": ["filmmaker", "mexicaanse", "eerste", "van", "film", "het", "op", "hij", "met", "zijn", "drol", "een", "en", "te", "zei", "er"], "pubDate": "2020-12-02T12:35:30+01:00", "publicationId": "a3002aeb-6d5a-3894-adcb-0212effbc567"}