{"id": "d6ff3be9-fa85-3f4c-8aa3-d070c477fc96", "title": "Kut, Gummbah staat al 25 jaar in de Volkskrant", "url": "https://volkskrant.nl/cultuur-media/kut-gummbah-staat-al-25-jaar-in-de-volkskrant~b26dcc32/", "summary": "Kortom: een echte Gummbah bij ons op het prikbord in de keuken.\u2019Favoriete Gummbah van Harry Wedema.\nHoewel je een goede grap niet moet uitleggen, en een Gummbah al helemaal niet, doe ik dan toch een poging.\nMaar ik ben een Gummbah in het diepst van mijn gedachten.\u2019De favoriete Gummbah van Ben Belt.\nDe favoriete Gummbah van Frans van den Berg.\nBeeld Jack VreekeJack Vreeke, Weert \u2018Dit vind ik een prima zelfportret van Gummbah.\u2019De favoriete Gummbah van Rob Loozen.", "paragraphs": ["Gummbah staat 25 jaar in de Volkskrant, leve Gummbah! Fans over de cartoon die ze uitknipten en op de wc, de koelkast of vooruit, het prikbord hingen.", "Gertjan van Leeuwen, oftewel Gummbah, had zelf het idee dat zijn zilveren jubileum ongemerkt gepasseerd was. \u2018Vond ik wel lekker\u2019, mailde hij, \u2018want ik ben faliekant anti jubilea. Zo heb ik mijn verjaardag, toch de moeder onder de jubilea, sinds ik het zelf voor het zeggen heb, nooit meer gevierd.\u2019", "Vijfentwintig jaar Gummbah in de Volkskrant, we vieren het toch. Eind december riepen we liefhebbers op achterpagina Dag In Dag Uit op hun favoriete uitgeknipte Gummbah in te zenden. Honderden foto's kregen we toegestuurd, van Gummbah-knipsels op de wc, op de koelkast, het prikbord, de buffetkast, in de la.", "Ivo IJsbrandy sloeg het toilet over en behing een huiskamer- en keukenmuur met Gummbah-cartoons. \u2018Als je het echt als kunst ziet, mag het ook aan de muur in de woonkamer.\u2019 Bij Winfried Kramer buitelen de bewaarexemplaren in dikke stapeltjes over elkaar heen aan de keukendeur. \u2018Die hangt nu door het gewicht van al de prenten op half zeven\u2019, stuurde Kramer. \u2018Het blijft altijd een feest om voor de keukendeur staand terug te bladeren door al het moois wat Gummbah de afgelopen jaren heeft gecre\u00eberd.\u2019", "De keukendeur van Winfried Kramer. Beeld Winfried Kramer", "Wat iedere Gummbah-fan weet - en wat Gummbah leuk vinden voor sommigen mogelijk extra leuk maakt: de cartoons die drie keer per week op achterpagina Dag In Dag Uit staan, roepen sinds jaar en dag ook boosheid, walging en onbegrip op. Een \u2018Charles\u2019 die zijn achternaam niet meestuurde: \u2018Op de vraag te reageren op de Gummbahs kan ik alleen maar mijn verbazing uitspreken. Zou er iemand in dit land zijn, die er iets van humor, diepgang of iets ander zinvols in ziet?\u2019", "Echt een Gummbah-clich\u00e9: uitleggen wat er zo verschrikkelijk grappig is aan een foto van voormalig CDA-politicus Henk Bleker met simpelweg de woorden \u2018Henk Bleker\u2019 eronder, is de grap al doodslaan. Jos Meijer deed toch een poging. \u2018Een anti-effect: een foto van Henk Bleker, die helemaal niet in het nieuws was. Henk Bleker, een beetje een raar mannetje met zijn boerenbelangen en zijn paarden. Maar kijk uit, ook iemand die een jonge journaliste die hem kwam interviewen binnenhaalde en er inmiddels mee getrouwd is. There is more to Henk than meets the eye! Het is ultiem grappig dat onder een foto van Henk Bleker niets grappigs staat, dat doen andere komieken (Gummbah zelf ook weleens onder eerdere portretten), maar gewoon de naam Henk Bleker. Meesterlijk.\u2019", "Omdat met ons zo veel anderen onvoorwaardelijk houden van Gummbahs kijk op de meelijwekkende mens die zich ondanks alles overeind houdt, beantwoorden we de door Charles verwoorde verbazing met een veelheid aan lievelings-Gummbahs. Zoals Gerard Nelck mailde: \u2018E\u00e9n cartoon is eigenlijk niet genoeg om te illustreren hoe leuk het is in het hoofd van Gummbah.\u2019", "Micha\u00ebl Vork Beeld Ivo van der Bent", "Micha\u00ebl Vork, Malden \u2018De fascinatie van Gummbah voor het woord \u2018kut\u2019 vind ik zonder meer al bijzonder vermakelijk. Deze cartoon weet na al die jaren nog steeds op de lachspieren te werken. De manier waarop die twee kerels met neutrale blijk naar de versiering kijken, in combinatie met de reden waarom juist die versiering op de kast is gezet, is geweldig. Van mijn zus kreeg ik de drie letters die het betreft in het echt. Ik heb ze een mooi plaatsje gegeven.\u2019", "De favoriete Gummbah van Micha\u00ebl Vork. Beeld Micha\u00ebl Vork", "Beeld Ivo van der Bent", "De wc van Micha\u00ebl Vork. Beeld Ivo van der Bent", "De favoriete Gummbah van Marcel Gelsing. Beeld Marcel Gelsing", "Marcel Gelsing, Drunen \u2018Hier zit alles in: absurdistisch, shockerend, humoristisch. Kortom: een echte Gummbah bij ons op het prikbord in de keuken.\u2019", "Favoriete Gummbah van Harry Wedema. Beeld Harry Wedema", "Harry Wedema, Voorschoten \u2018Ik bewaar deze cartoon al heel lang bij mijn persoonlijke schatten in mijn bureaulaatje. Hij is zo fantastisch, omdat-ie zo genadeloos confronterend is. Als je er in deze situatie, bij zo\u2019n afzichtelijke vrouw, achter moet komen dat leven niet voor iedereen lijden is, dan snijdt dat door je ziel. Die lege blik en die ene gedachte, geven dat perfect weer.\u2019", "De favoriete Gummbah van Dorien Dragtsma. Beeld Dorien Dragtsma", "Dorien Dragtsma, \u2018s-Hertogenbosch \u2018De Gummbah die al jaren op m\u2019n prikbordje in de keuken hangt. Elke keer als ik \u2018m zie moet ik lachen. Subliem vind ik \u2019m. Zelfkennis is een deugd.\u2019", "Maarten Kools Beeld Ivo van der Bent", "Maarten Kools, Amsterdam \u2018Een beste is er niet, maar als ik moet kiezen is het de eerste die ik ooit uitknipte en ophing. Deze is ondertussen al twee keer meeverhuisd en bijna in totale staat van ontbinding. Hoewel je een goede grap niet moet uitleggen, en een Gummbah al helemaal niet, doe ik dan toch een poging.", "De favoriete Gummbah van Maarten Kools. Beeld Maarten Kools", "\u2018Ten eerste: de aanname dat Deirdre dus pas voor het eerst de bijbel leest. Ten tweede: de langzame opbouw van lekker lezen naar totale ontzetting. Ten derde: dat Deirdre schijnbaar in plaats van Jezus juist Judas had uitverkozen tot held. Ten vierde: de laatste zin met de verkleining: OOOOOOOO, JUDASJE!\u2019", "Favoriete Gummbah van Yolanda Mante. Beeld Yolanda Mante", "Yolanda Mante, Amsterdam \u2018Deze bruikbare metacommunicatie hangt aan de binnenkant van onze eetkamerkast. Puur relatiemedicijn. Voorgeschreven startdosering: 3x daags hardop voorlezen. Na een tijdje heb je dan slechts nog een onderhoudsdosering nodig. We hoeven nu alleen \u2018zeuren\u2019 tegen elkaar te zeggen en irritatie en frustratie verdwijnen als sneeuw voor de zon.\u2019", "De favoriete Gummbah van Ruben van de Kraats. Beeld Ruben van de Kraats", "Ruben van de Kraats, Arnhem \u2018Ik heb negen jaar lang bij Museum Arnhem gewerkt, en de Gummbahs die over \u2018kunst\u2019 gaan hebben daardoor extra betekenis voor mij. Ik had de gewoonte om deze Gummbahs - allemaal kleine kunstwerkjes natuurlijk - te kopi\u00ebren op A4 formaat en op te hangen in de kantine voor het personeel. Lekker de wat stijvere types een beetje shockeren. Deze favoriet was binnen een uur alweer verwijderd door een zogenoemd stijf museumtype zonder humor. Daardoor werd het voor mij uiteraard alleen maar leuker.\u2019", "De favoriete Gummbah van Marjolein de Gier. Beeld Marjolein de Gier", "Marjolein de Gier, Zeist \u2018Ik hoor mensen vaak lachend van het toilet komen. Voor mij is dit de aller-, allerbeste. Gaat nooit meer uit mijn wc.\u2019", "De favoriete Gummbah van Fons Schumacher. Beeld Fons Schumacher", "Fons Schumacher, Noordwijk \u2018Wanneer je gelooft dat God de mens heeft geschapen naar Zijn beeld en gelijkenis hoort homoseksualiteit er gewoon bij. Wat heilige schriften - door mensen geschreven - ook beweren, je komt er niet onderuit. Ik vind dit een perfecte cartoon. Zet je aan tot nadenken.\u2019", "De favoriete Gummbah van Ren\u00e9 Boers. Beeld Ren\u00e9 Boers", "Ren\u00e9 Boers, Bathmen \u2018Het geldt eigenlijk voor alle cartoons van Gummbah: ze zijn tijdloos. Maar deze \u2013 die bij ons op de koelkast hangt \u2013 is ook nog eens actueler dan ooit. Ik zou het weleens willen uitschreeuwen tegen al die mensen die klagen en zeuren over coronamaatregelen. Dat doe ik niet, want... nou ja, ach, van het harmoniemodel. Maar ik ben een Gummbah in het diepst van mijn gedachten.\u2019", "De favoriete Gummbah van Ben Belt. Beeld Ben Belt", "Ben Belt, Kamerik \u2018Deze \u2018vroege\u2019 Gummbah heeft het jaren uitgehouden in onze werkkamer, zonder te vervelen. Pas na een nieuw behang is-ie vervangen door wisselende Gummbah\u2019s. Wat vind ik hier goed aan? De geniale eenvoud, maar beslist hogere humor.\u2019", "De favoriete Gummbah van Ronald Meijs. Beeld Ronald Meijs", "Ronald Meijs, Maastricht \u2018Het lot van de mens samengevat in \u00e9\u00e9n tekening. Briljant!\u2019", "De favoriete Gummbah van Ieke de Leeuw. Beeld Ieke de Leeuw", "Ieke de Leeuw, Delft \u2018Deze cartoon hangt zeker al tien jaar op het prikbord in mijn keuken. Hij heeft geholpen om de menopauze door te komen. Als ik me weer eens grumpy voelde hoefde ik maar naar dit plaatje te kijken voor voldoende zelfspot en zelfreflectie. \u2018Wil je als een troep menopauzerende vrouwen door het leven gaan?\u2019 vroeg ik mezelf dan af. En zo werd ik weer gezellig voor mijn omgeving. Na al die jaren moet ik er nog steeds hartelijk om lachen.\u2019", "De favoriete Gummbah van Bas Verboom. Beeld Bas Verboom", "Bas Verboom, Schalkhaar \u2018Het nietszeggende schilderij, de totstandkoming ervan, het voorkomen van de kunstenaar, het blije hoofd van de man die \u2018s ochtends nog dood wilde. Dat haar.\u2019", "De favoriete Gummbah van Eva de Ridder. Beeld Eva de Ridder", "Eva de Ridder, Beverwijk \u2018Op ons toilet hangt al jaren dit stripje. Iedere keer als ik 'm lees moet ik grijnzen. Zo nu en dan hoor ik \u00e9\u00e9n van onze kinderen (8 en 10 jaar) uit het niets zeggen: \u2018Ik haat mijn leven\u2019. Dan weet ik: ze hebben het stripje weer gelezen. Het is wat mij betreft synoniem voor \u2018zeuren prima, maar soms moet je stoppen met zeiken\u2019.", "\u2018Dat onze kinderen deze absurde humor ook kunnen waarderen is een fijne bijkomstigheid. Alhoewel ik me soms genoodzaakt voel om ouders van vriendjes enigszins op de hoogte te brengen, omdat hun kind hier misschien iets heeft gelezen met woorden die wellicht als schokkend beschouwd kunnen worden.\u2019", "De favoriete Gummbah van de familie Visser. Beeld Arjan Visser", "Arjan, Sabina en Maas Visser, Rotterdam \u2018De eerste die ooit op de koelkast hing. De snackbarcartoons zijn sowieso favoriet. Leuk is dat er altijd ruzie in de lucht hangt om niets.\u2019", "Frans van den Berg Beeld Ivo van der Bent", "Frans van den Berg, Den Haag \u2018De mix van schijt hebben aan status, de lompheid van een stoomwals, de tekst - luchtig alsof het over een tenniswedstrijd gaat. \u2018Otto\u2019 - alsof het vanzelfsprekend is dat je Otto kent, en alsof het normaal is \u00fcberhaupt dat iemand de beschikking over een stoomwals heeft. Het uitroepteken achter \u2018krak\u2019 suggereert een fijn genoegen dat de schedel echt kapot gaat, het woord gelukkig suggereert dat de actie gerechtvaardigd is en dat het bijna goed afloopt terwijl er op bizarre wijze iemand dood gemaakt wordt.", "De favoriete Gummbah van Frans van den Berg. Beeld Frans van den Berg", "De favoriete Gummbah van Frans van den Berg. Beeld Frans van den Berg", "\u2018En dan die drie exact dezelfde plaatjes, die perfect totaal uitzichtloos lijden uitbeelden. De tekst, dat het volkomen gerechtvaardigd is om het op te lossen met alcohol, ook nog eens in een puriteinse wereld waarin een glas wijn al slecht is. De lelijkheid van de koppen, vooral van de vrouw, accentueert nog eens hoe erg de situatie is: niet te verdragen.\u2019", "De favoriete Gummbah van Jan Ruigrok. Beeld Jan Ruigrok", "Jan Ruigrok, Rotterdam \u2018In 1996 lag ik doodziek van de chemo en bestralingen in een isolatiekamer van de Dani\u00ebl den Hoedkliniek in Rotterdam. Terwijl ik me afvroeg of ik de nieuwe aardappels zou halen, hing deze cartoon prominent tussen alle liefdevolle, bezorgde en opbeurende kaarten op mijn prikbord. In de confrontatie met mijn sterfelijkheid steunde hij me enorm. Vanwege incontinentie liep het me dun door de broek van het lachen als ik er naar keek. In de loop der jaren is de betekenis van die cartoon voor mij alleen maar toegenomen: uiteindelijk is bijna doodgaan een van de belangrijkste levenservaringen.\u2019", "De favoriete Gummbah van Erica Onderwater. Beeld Erica Onderwater", "Erica Onderwater, Schagen \u2018Deze hangt, al zolang ik in dit huis woon, aan de koelkast. En dat is deze maand 23 jaar. Hij hing ook al aan mijn geiser in mijn vorige huis. Waarom? Waarschijnlijk had ik toen ik hem uitknipte iets heel doms gedaan. En eigenlijk is dat nog steeds zo, ik doe maar wat. Ik ben dat mannetje.\u2019", "De favoriete Gummbah van Niels en Willemijn Menken. Beeld Niels en Willemijn Menken", "Niels en Willemijn Menken, Leiden \u2018Wij hebben deze Gummbah op de wc staan. \u2018Een zak tuinaarde opentrekken\u2019 is misschien geen nieuwe grap, maar Gummbah maakt \u2018m fris en verteerbaar. En vooral weer om te gieren.\u2019", "De favoriete Gummbah van Pascalle Billekens. Beeld Pascalle Billekens", "Pascalle Billekens, Rotterdam \u2018Deze tekst bij deze foto is pure vreugde, en het geheel maakt zo verrekte nieuwsgierig naar figuur 1 t/m 13.\u2019", "De favoriete Gummbah van Jack Vreeke. Beeld Jack Vreeke", "Jack Vreeke, Weert \u2018Dit vind ik een prima zelfportret van Gummbah.\u2019", "De favoriete Gummbah van Rob Loozen. Beeld Rob Loozen", "Rob Loozen, Berg en Dal \u2018Ik besloot vanaf 1 januari 2006 iedere Gummbah-cartoon uit te knippen. Deze gaat in een envelop en op oudejaarsdag plak ik ze op, stop ze in een insteekmap en maak zo een verzamelmap van het afgelopen jaar. Omdat dit nogal een klus is ben ik hierbij een paar jaar geholpen door de partners van mijn kinderen.", "\u2018Maandag, woensdag en vrijdag is het eerste dat ik \u2018s morgens doe naar de cartoon kijken. Soms wijs ik mijn vrouw op een Gummbah. Zij vraagt dan: \u2018Wat is hier leuk aan?\u2019 Waarop ik antwoord: \u2018Moet het leuk zijn, dan?\u2019 Als de krant niet wordt bezorgd en ik daardoor een Gummbah mis, stel ik alles in het werk de ontbrekende toch op te sporen.", "\u2018Ingezonden brieven van klagende lezers die Gummbah grof, onsmakelijk, seksistisch, enzovoorts vinden knip ik uit, want die gaan ook in een verzamelband.", "\u2018De tragiek achter al dit gedoe is dat niemand, ook ik niet, ooit naar die mappen omkijkt. Ze staan in de kast, waarschijnlijk totdat ik sterf. Mijn kinderen zullen er dan nog eenmaal naar kijken, lachend vaststellen dat ik daar in ieder geval een tijdje zoet mee ben geweest, niemand er ooit last van heeft gehad en vervolgens het hele boeltje wegtiefen.\u2019"], "authors": ["Gidi Heesakkers"], "keywords": ["ik", "staat", "25", "van", "beeld", "al", "jaar", "en", "een", "gummbah", "volkskrant", "op", "het", "dat", "die", "kut"], "pubDate": "2021-01-10T18:51:53Z", "publicationId": "1a359314-37ee-33a8-8de7-301d3eb2ed28"}