{"id": "01a1f9e7-59b1-3c46-8243-a99e0457124f", "title": "Marechaussee weigerde dit jaar tien Britten toegang tot Nederland", "url": "https://www.parool.nl/nederland/marechaussee-weigerde-dit-jaar-tien-britten-toegang-tot-nederland~b38f34a79/", "summary": "Alle Britten die de toegang tot Nederland werd ontzegd, landden op Schiphol.\n\u201cEen enkeling begreep het wel, maar de meesten dachten dat een negatieve coronatest wel voldoende zou zijn om het land in te mogen,\u201d aldus een woordvoerder van de Marechaussee.\nPandemieIn heel 2020 werd aan zo\u2019n 1900 mensen de toegang tot Nederland ontzegd.\nSindsdien zijn bij grenscontroles zo\u2019n 900 mensen geweigerd, onder wie zo\u2019n 300 Amerikanen.\nAls voorbeeld noemt de woordvoerder een Amerikaan die zondag op doorreis was en via Schiphol naar de Alpen wilde gaan om daar te ski\u00ebn.", "paragraphs": ["Beeld AP", "Dat meldt de marechaussee. Uitzonderingen worden onder voorwaarden gemaakt voor bijvoorbeeld artsen of journalisten.", "Alle Britten die de toegang tot Nederland werd ontzegd, landden op Schiphol. Een aantal van hen reageerde verontwaardigd dat ze niet welkom zijn. \u201cEen enkeling begreep het wel, maar de meesten dachten dat een negatieve coronatest wel voldoende zou zijn om het land in te mogen,\u201d aldus een woordvoerder van de Marechaussee.", "Pandemie", "In heel 2020 werd aan zo\u2019n 1900 mensen de toegang tot Nederland ontzegd. Dat waren er minder dan in 2019, maar volgens de woordvoerder \u2018nog steeds een aanzienlijk aantal aangezien er vanwege de corona-pandemie minder passagiers op de luchthavens zijn\u2019.", "Sinds maart 2020 geldt voor veel landen een inreisverbod, vanwege het coronavirus. Sindsdien zijn bij grenscontroles zo\u2019n 900 mensen geweigerd, onder wie zo\u2019n 300 Amerikanen. Als voorbeeld noemt de woordvoerder een Amerikaan die zondag op doorreis was en via Schiphol naar de Alpen wilde gaan om daar te ski\u00ebn. \u201cDie had de informatie duidelijk niet goed gelezen of begrepen. Het merendeel van die 900 mensen hebben we op Schiphol tegengehouden, maar ook een flink aantal bij veerboten in zeehavens en op andere vliegvelden.\u201d", "Andere mensen die Nederland niet in mochten, hadden volgens de marechaussee bijvoorbeeld een reisdocument dat niet deugde, te weinig geld om hier te kunnen verblijven of ze werden gezien als een mogelijk gevaar voor de openbare orde."], "authors": [], "keywords": ["jaar", "zijn", "marechaussee", "te", "nederland", "toegang", "die", "mensen", "britten", "een", "dit", "tien", "weigerde", "tot", "zon", "op", "het", "niet", "dat"], "pubDate": "2021-01-03T17:46:57Z", "publicationId": "a3002aeb-6d5a-3894-adcb-0212effbc567"}