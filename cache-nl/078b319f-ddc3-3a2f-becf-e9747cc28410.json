{"id": "078b319f-ddc3-3a2f-becf-e9747cc28410", "title": "Simon en Marc knippen hun pizza\u2019s in teglia, net als de Romeinen", "url": "https://trouw.nl/rubrieken/simon-en-marc-knippen-hun-pizza-s-in-teglia-net-als-de-romeinen~b68a23c9/", "summary": "Giaccotto: \u201cMark heeft een evenementenbureau, ik heb een cateringbedrijf voor pizza\u2019s.\nMark kon voor een half jaar een leegstaande pizzeria huren in het centrum van Apeldoorn en vroeg mij om daar samen een pop-uprestaurant van te maken.\nIn plaats daarvan hebben we een loket geopend waar je speciale pizza\u2019s kunt afhalen.\u201dBeeld -Wat maakt die pizza\u2019s zo speciaal?\nDie pizza\u2019s zijn hoger dan normaal, omdat er veel lucht in het deeg zit.\nTussendoor moeten we het een paar keer omvouwen om de gluten te versterken, anders zakt het deeg in.", "paragraphs": ["Ondanks corona zagen jullie het t\u00f3ch zitten iets nieuws te openen?", "Giaccotto: \u201cMark heeft een evenementenbureau, ik heb een cateringbedrijf voor pizza\u2019s. Onze handel lag al wekenlang stil. Mark kon voor een half jaar een leegstaande pizzeria huren in het centrum van Apeldoorn en vroeg mij om daar samen een pop-uprestaurant van te maken. Zo hadden we toch iets te doen. Ik de pizza\u2019s, hij de bediening, bar, wijnen. Maar zo ver is het dus niet gekomen. In plaats daarvan hebben we een loket geopend waar je speciale pizza\u2019s kunt afhalen.\u201d", "Beeld -", "Wat maakt die pizza\u2019s zo speciaal?", "\u201cHet is pizza in teglia, een concept afkomstig uit Rome. Grote rechthoekige plaatpizza\u2019s die we \u2013 net als in Itali\u00eb \u2013 met een schaar in stukken knippen. Die pizza\u2019s zijn hoger dan normaal, omdat er veel lucht in het deeg zit. Dat komt doordat we bij \u00e9\u00e9n kilo bloem 800 gram water toevoegen. Dat is heel veel: bij een normale pizza zou dat maar 550 gram zijn. We laten het deeg 72 uur rijzen. Tussendoor moeten we het een paar keer omvouwen om de gluten te versterken, anders zakt het deeg in. Het is daarna heel moeilijk het deeg op de plaat uit te rekken zonder de structuur kapot te maken \u2013 dat is echt een kunst.\u201d", "Waarom moet het allemaal zo ingewikkeld?", "\u201cDoor die speciale procedures wordt de pizza luchtig, licht verteerbaar en vol smaak. Er zijn ook mensen die deeg met lauwwarm water bereiden en op de kachel zetten zodat het sneller rijst, maar dan geef je de gist en de enzymen niet de tijd om smaak af te geven aan het deeg.\u201d", "Welke moeten we zeker bestellen?", "\u201cOp een plaatpizza kun je met toppings helemaal losgaan. We bakken de pizza gaar met alleen tomatensaus, die topping doen we er later pas op. Daardoor kunnen we ook ingredi\u00ebnten gebruiken die te gevoelig zijn voor hoge temperatuur, zoals rosbief of avocado. Wanneer een klant een stuk uit de vitrine gekozen heeft, bakken we hem enkel nog twee minuten rechtstreeks op de stenen vloer van de oven, niet op de plaat. Zo wordt de onderkant super krokant.", "De meest populaire is broccoli en salsiccia. Mijn vader komt uit een Siciliaans dorp waar worst met venkelzaadjes heel populair is. Ik heb het recept meegenomen naar een Apeldoornse ambachtelijke slager, die de salsiccia nu speciaal voor ons maakt.\u201d", "Wat kost het?", "Een stuk pizza kost tussen 6 en 7 euro.", "In \u2018De smaak van de chef\u2019 vertelt een kok waarom hij kiest voor bepaalde gerechten."], "authors": ["Catrien Spijkerman"], "keywords": ["zo", "als", "teglia", "het", "pizza", "die", "op", "simon", "romeinen", "marc", "pizzas", "een", "knippen", "en", "te", "hun", "net", "voor"], "pubDate": "2020-11-07T22:03:00+01:00", "publicationId": "b66cd8e4-4294-3571-bcd7-e490527f1a48"}