{"id": "a9dee03a-024d-31cb-ae15-564b58b507ec", "title": "Jamaarzegger wordt het nieuwe woord voor een scepticus of een goedprater", "url": "https://trouw.nl/cultuur-media/jamaarzegger-wordt-het-nieuwe-woord-voor-een-scepticus-of-een-goedprater~bc1680dc/", "summary": "\u2018Ja, maar wat nieuw is, is niet altijd goed.\u2019 Soms heeft zo\u2019n tegenwerping een dubbele bodem en spreekt er een stil verwijt uit: \u2018Ja, maar wie in zee zwemt, neemt nu eenmaal bewust risico\u2019s\u2019.\n\u2018Ja, maar ...\u2019 wordt ook gebruikt om twijfel te zaaien of ergens vraagtekens bij te plaatsen.\nIn het NOS-journaal vatte Ron Fresen het standpunt van de Kamer samen: \u201cSteeds meer partijen trekken een duidelijke grens.\nDe reactie na een aanslag mag nooit zijn: ja maar die spotprenten, ja maar die leraar\u201d.\nDat geldt ook voor het woord jamaarzegger, dat nu en dan in de media te horen is.", "paragraphs": ["Ja, maar ... Met die woorden \u00adbeginnen we al decennia tegenwerpingen. \u2018Ja, maar wat nieuw is, is niet altijd goed.\u2019 Soms heeft zo\u2019n tegenwerping een dubbele bodem en spreekt er een stil verwijt uit: \u2018Ja, maar wie in zee zwemt, neemt nu eenmaal bewust risico\u2019s\u2019.", "\u2018Ja, maar ...\u2019 wordt ook gebruikt om twijfel te zaaien of ergens vraagtekens bij te plaatsen. Let maar eens op hoe vaak klimaat- en coronasceptici \u2018ja, maar ...\u2019 zeggen. Of voorstanders van vuurwerk: \u2018Ja, maar ongelukken komen door illegaal vuurwerk\u2019. Vroeger kon je als opvoeder, onderwijzer of overheid nog autoritair reageren met \u2018niks te jamaren!\u2019 Maar ja, vroeger ...", "Sinds de moord op Samuel Paty ligt \u2018ja, maar ...\u2019 ook politiek gevoelig. \u2018Ja, maar ...\u2019 is een beproefde \u00adinleiding op het excuus waarmee sommigen de schuld bij het slachtoffer leggen: \u2018Ja, maar de cartoons die hij liet zien ...\u2019", "\u2018I believe in free speech, but ...\u2019 Op basis van dat clich\u00e9 introduceerde schrijver Salman Rushdie in 2015 de term but brigade (jamaarbrigade) voor mensen die een misdrijf impliciet goedpraten door te suggereren dat het slachtoffer het zelf heeft uitgelokt.", "Klaar met de jamaarbrigade", "Afgelopen week werd duidelijk dat de politiek helemaal klaar is met onze eigen jamaarbrigade, die vlak na de moord op Paty een petitie startte om belediging van de profeet Mohammed strafbaar te stellen. In het NOS-journaal vatte Ron Fresen het standpunt van de Kamer samen: \u201cSteeds meer partijen trekken een duidelijke grens. De reactie na een aanslag mag nooit zijn: ja maar die spotprenten, ja maar die leraar\u201d.", "\u2018Ja, maar...\u2019 krijgt zo een negatieve bijklank. Dat geldt ook voor het woord jamaarzegger, dat nu en dan in de media te horen is. De betekenis daarvan verschuift van iemand die onschuldige tegenwerpingen maakt naar iemand die tersluiks feiten in twijfel trekt en misstanden goedpraat.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Ton Den Boon"], "keywords": ["jamaarzegger", "scepticus", "van", "het", "goedprater", "nieuwe", "maar", "ja", "die", "op", "een", "wordt", "te", "en", "dat", "woord", "voor"], "pubDate": "2020-11-14T13:54:00+01:00", "publicationId": "b66cd8e4-4294-3571-bcd7-e490527f1a48"}