{"id": "a3562e4f-7958-3f3d-9665-5b360863484e", "title": "Buurtgenoten van stel met 'asociale kerstverlichting' uit Hoogeveen verbolgen over briefje: 'Wij worden in een kwaad daglicht gesteld, verlichting is juist gezellig'", "url": "https://www.dvhn.nl/drenthe/hoogeveen/Buurtgenoten-van-stel-met-asociale-kerstverlichting-uit-Hoogeveen-verbolgen-over-briefje-Wij-worden-in-een-kwaad-daglicht-gesteld-verlichting-is-juist-gezellig-26295790.html", "summary": "Kirsten van der Weide uit Hoogeveen kreeg woensdag een briefje van buurtbewoners met die strekking, in het huis waar ze nog maar net woont.\nVan het briefje dat ze ontving, van de reacties op internet en de aandacht van de media.\nWoensdag plofte er een briefje bij Van der Weide in de bus, van \u2018mede-wijkbewoners\u2019, met het verzoek de kerstverlichting aan te passen.\nOp de Facebookpagina van Dagblad van het Noorden reageerden duizenden mensen.\nEen paar huizen naast dat van Van der Weide staan twee vrouwen met elkaar te kletsen.", "paragraphs": ["Haal die asociale, verloederende kerstverlichting weg. Kirsten van der Weide uit Hoogeveen kreeg woensdag een briefje van buurtbewoners met die strekking, in het huis waar ze nog maar net woont. Ze zette de anonieme oproep op internet en krijgt nu bijval vanuit het hele land.", "Kirsten van der Weide is er beduusd van. Van het briefje dat ze ontving, van de reacties op internet en de aandacht van de media. En nee, ze wil het verder liever niet over hebben. ,,Sorry\u2019\u2019, zegt ze, voordat ze de deur weer dichtdoet.", "Van der Weide verhuisde in mei met haar partner en twee jonge kinderen naar de Leeuweriklaan in Hoogeveen. Voor hun eerste kerst in deze twee-onder-een-kapwoning versierden ze de boel met een lichtjesgordijn voor het raam, gekleurde buitenverlichting in de tuin en een lichtjessnoer langs de carport.", "Niet iedereen blijkt hiervan gecharmeerd. Woensdag plofte er een briefje bij Van der Weide in de bus, van \u2018mede-wijkbewoners\u2019, met het verzoek de kerstverlichting aan te passen.", "Anoniem briefje: kerstverlichting is kerstonterend, asociaal en verloederend", "De woorden liegen er niet om. De kerstverlichting zou \u2018kerstonterend\u2019, \u2018asociaal\u2019, \u2018kermisachtig\u2019 en \u2018verloederend voor de respectabele wijk\u2019 zijn. Haar schoonzus spoorde haar aan het briefje op Facebook te zetten. Daarna stroomden de reacties binnen, op haar eigen Facebookpagina en de websites van media die het bericht overnamen. En net als het briefje liegen ook de reacties er niet om. Het gros valt niet over de verlichting, maar over het briefje.", "Op de Facebookpagina van Dagblad van het Noorden reageerden duizenden mensen. ,Wat een volk. Zou meteen oliebollenkraam, kerststallen en een reuzenrad inhuren en die in de wijk zetten.\u2019 ,Ik zou de lampjes vertienvoudigen en een kerstman van 10 meter regelen.\u2019 En: ,Je moet toch wat, h\u00e8, nu zwarte piet weg is.\u2019", "De commotie is ook de straatbewoners niet ontgaan. Een paar huizen naast dat van Van der Weide staan twee vrouwen met elkaar te kletsen. ,,Heb je al op de site van Dumpert gekeken? Dat is echt lachen\u2019\u2019, zegt een van de twee dames. ,,Iemand uit Eindhoven vraagt zich af waar Hoogeveen ligt, want hij wil graag wat extra lampjes brengen. Zo zijn de meeste reacties.\u2019\u2019", "\u2018Mijn zoon zei: Ik zou er een extra streng heen brengen!\u2019", "Ze wil niet met haar naam in de krant, maar bezweert dat zij niets met het briefje te maken heeft. ,,Ik vind het gewoon sneu. Zij woont hier nog maar net en dan krijg je dit. En waarom nou? Het is toch kerst, daar horen lichtjes bij. Die verlichting is prachtig voor haar kindertjes. Mijn zoon zei tegen mij: Ik zou er een extra streng heen brengen! Hij zei ook dat hij de verlichting acht weken zou laten hangen, als hij haar was. Ik doe vanavond in ieder geval even een kerstkaartje bij haar in de bus, met de boodschap dat ze van mij die lampjes gewoon mag laten branden.\u2019\u2019", "Maar wie zit er dan achter het bewuste briefje? ,,Wij als naaste buren niet, hoor\u2019\u2019, zegt buurtgenoot B\u00e9 Veld. ,,Ik vind het heel vervelend dat wij hierbij worden betrokken. Wij worden in een kwaad daglicht gesteld, maar hebben helemaal geen probleem met die verlichting. Het is juist gezellig.\u2019\u2019", "Zijn buurvrouw denkt dat de anonieme klacht wel eens van bewoners van de achtergelegen huizen kan komen. Die rijden op weg naar huis allemaal langs Van der Weides woning, die centraal gelegen is, bij de ingang van de wijk. ,,Afgelopen zomer werd er ook al gemopperd over het feit dat zij v\u00f3\u00f3r het huis zat en daar een zwembadje voor de kinderen had neergezet, omdat het achter zo heet was. Dus ja, zeg het maar.\u2019\u2019", "\u2018Vervelend voor dit gezin. Woon je er net...\u2019", "Waar de meesten alleen langs het huis rijden, hebben de bewoners van flat De Buizerd de hele dag zicht op de verlichting, zij het van een afstand. Een van hen is de 83-jarige mevrouw Westra-Kat, die de commotie niet begrijpt.", ",,De lampjes zijn gewoon wit, behalve die in de heg. Maar die veranderen maar heel langzaam van kleur. Kijk, als het nou allemaal druk bewegende, knipperende lampjes waren of als de hele gevel bedekt was met lichtjes... Dan kan ik me voorstellen dat je de gordijnen dicht doet. Ik stoor me hier helemaal niet aan. En ik kan er met mijn verstand niet bij dat er w\u00e9l mensen over struikelen. Maar ja, ieder mens is anders. Ik vind dit wel vervelend voor dit gezin. Woon je er net...\u2019"], "authors": ["Marieke Kwak"], "keywords": ["verlichting", "kerstverlichting", "van", "uit", "verbolgen", "wij", "een", "niet", "het", "ik", "er", "worden", "en", "die", "dat", "stel", "met", "kwaad"], "pubDate": null, "publicationId": "bb59becc-5bf6-3c6d-8cdd-d41716890d16"}