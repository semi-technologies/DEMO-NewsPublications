{"id": "50b0dfc1-2f8b-388d-bf93-d8ec3e3b1801", "title": "\u2018Transformers\u2019 van Claes Iversen stelt de vraag: Is dit een jurk of is dit kunst?", "url": "https://trouw.nl/leven/transformers-van-claes-iversen-stelt-de-vraag-is-dit-een-jurk-of-is-dit-kunst~bce990f7/", "summary": "En een strak effen purperen broekpak vervormt via een ingenieus lijnenspel en wonderlijke kleur- en materialencombinaties tot een imposante roestkleurige capevorm.\nClaes Iversen Beeld Oof VerschurenIversen geeft daarmee tevens een verbeelding weer van een periode die hij doormaakte.\nJuist niet perfectEen letterlijke \u2018transformatie\u2019 is meteen zichtbaar op de voorzijde van het boek: een verspringend (lenti\u00adculair) beeld.\nZo flip-flopt de outfit van de mannequin van een chic broekpak tot een elegante avondjapon.\nDe toelichtende teksten zijn op een kleiner formaat pagina\u2019s, eveneens in fluor, syste\u00admatisch in het boek gevlochten.", "paragraphs": ["Modeontwerper Claes Iversen (1977) maakt kostbare couture-outfits voor koningin M\u00e1xima, maar ook Bolkadotjurken van 60 euro. In Transformers verkent hij zijn creatieve grenzen.", "Modeontwerpers hebben vaak het imago van raar en arrogant. Door zijn deel\u00adname aan het vorige seizoen van \u2018Wie is de Mol\u2019 leerde het grote publiek Claes Iversen wat beter kennen. Hij bleek interesse te hebben in verschillende culturen. Daaruit put hij inspiratie voor andere disciplines dan mode. Want hij maakt ook schilderijen en wand- en vloerkleden.", "Deze verschillende artistieke uitingen zijn nu samengebracht in een boek met de titel Transformers. Naast de transformerende kracht van mode wil hij in \u00addeze publicatie tevens zijn eigen ontwikkeling als een brede \u00e9n toegankelijke ontwerper laten zien.", "Beeld Dennis Koot", "Het moest geen overzichtsboek worden van zijn gehele oeuvre, de focus ligt op \u00e9\u00e9n kledingcollectie in combinatie met zijn schilderijen en interieurproducten. Voor deze unieke Transformers-couturecollectie koos Iversen vijf overbekende kledingstukken: sweatshirt, overhemd, trenchcoat, broekpak en de little black dress. In telkens vijf stappen veranderen de items. Een witte hoodie-sweater versierd met subtiele kraaltjes, trans\u00adformeert tot een kolossale trouwjurk. En een strak effen purperen broekpak vervormt via een ingenieus lijnenspel en wonderlijke kleur- en materialencombinaties tot een imposante roestkleurige capevorm.", "Claes Iversen Beeld Oof Verschuren", "Iversen geeft daarmee tevens een verbeelding weer van een periode die hij doormaakte. Tegelijkertijd dwingt hij de kijker om zichzelf vragen te stellen: wat gebeurt hier? Is dit een jurk of kunst? Zo worden we dus serieus aan het werk gezet om onze eigen verbeelding aan te spreken en de bewuste of onbewuste verbanden te zoeken tussen de verschillende disciplines.", "Auteur Natasja\u00ad\u00ad Admiraal probeert een miniem tipje van de werkwijze-sluier van Iversen op te lichten door tussen de transformerende kleding, schilderijen, tapijten en grafische elementen vijf ontwerpaspecten toe te lichten. Toch blijft het wat mysterieus hoe de modevormgever vanuit een platte lap volume, vorm en beweging tovert, waarbij kleur en lijn helpen het beeld te bepalen.", "Beeld Jouke Bos", "Iversen is trouwens geen creatieve uitzondering met het verleggen van de focus naar velden buiten de mode. Ook vakgenoten als Frans Molenaar, Karl \u00adLagerfeld (beiden overleden) en Mart Visser ervaren het werken als multidisciplinaire ontwerper als bevrijdend.", "Juist niet perfect", "Een letterlijke \u2018transformatie\u2019 is meteen zichtbaar op de voorzijde van het boek: een verspringend (lenti\u00adculair) beeld. Net als op vroegere ansichtkaarten wisselen twee foto\u2019s bij het veranderen van de kijkhoek. Zo flip-flopt de outfit van de mannequin van een chic broekpak tot een elegante avondjapon. Om het middel doet een overdreven lange, oranje fluor, spanband dienst als ceintuur\u00ad\u00ad. Iversen kiest bewust voor dit verstorende industri\u00eble element waarmee de perfectie van de kleding speels wordt doorbroken.", "Model op stelten. Beeld Jouke Bos", "De boekontwerpers (kunstenaar en vormgever Ton Hoogerwerf en grafisch designer Dennis Koot) voeren het feloranje in het hele boek consequent door. Zo\u00addoende oogt het fris. De toelichtende teksten zijn op een kleiner formaat pagina\u2019s, eveneens in fluor, syste\u00admatisch in het boek gevlochten. De \u2018open rug\u2019 maakt dat het boek mooi plat open valt en ook de dikke kartonnen kaft helpt het stevig in vorm te houden. Veel mode\u00adontwerpers schetsen graag langgerekte modellen zodat de kleding\u00ad\u00ad indrukwekkender toont. Daarom is het boek verticaal \u2018uitgerekt\u2019 en zijn de modellen op sokkels \u00adgefotografeerd. Op de laatste foto staat het model zelfs op stelten.", "Sweater-bruidsjurk. Beeld Jouke Bos", "Iversen liet een filmpje maken waarin de kleding-transformaties in elkaar overlopen. Met de achterin het boek opgenomen QR code, die ook op deze pagina te \u00advinden staat, is het bewegende beeld direct te zien op mobiele telefoon of tablet. Het maakt duidelijk dat \u00adIversen de kledingstukken niet ontwikkelde als draagbare catwalk-items maar met deze collectie het predicaat \u2018kunstwerken\u2019 nastreefde.", "De sculpturale objecten zijn, net als zijn couturestukken, zeer ingenieus van constructie en uiterst secuur gemaakt. Ook de boekvorm\u00adgevers zijn zorgvuldig te werk gegaan. Zij hebben al drie keer een European Design Award gewonnen. Zou dit boek wederom een kanshebber zijn?", "Scan de QR code en u ziet Iversens filmpje waarin de kleding-transformaties in elkaar overlopen.", "Claes Iversen, Transformers, Tekst: Natasja \u00adAdmiraal. Boek\u00adontwerpers: Ton Hoogerwerf en Dennis Koot. Uitgeverij Waanders & de kunst. \u20ac 31,50. Blader door het boek via: waandersdekunst.nl/claes-iversen.html", "Lees ook:", "De Capitole, de afvalbak des vaderlands", "De Capitole is een goede bekende in het Nederlandse \u00adstraatbeeld. Bij deze afvalbak is over werkelijk alles nagedacht. En hij is jarig."], "authors": ["Els De Baan"], "keywords": ["boek", "van", "dit", "iversen", "het", "op", "hij", "zijn", "transformers", "vraag", "kunst", "jurk", "een", "claes", "en", "te", "stelt"], "pubDate": "2020-11-07T14:07:00+01:00", "publicationId": "b66cd8e4-4294-3571-bcd7-e490527f1a48"}