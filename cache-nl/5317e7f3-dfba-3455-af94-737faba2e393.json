{"id": "5317e7f3-dfba-3455-af94-737faba2e393", "title": "Bestrijd de winterdip met verse groenten", "url": "https://trouw.nl/recepten/bestrijd-de-winterdip-met-verse-groenten~b88b86bb/", "summary": "Bezoek dus eens een boerenmarkt als je in een winterdip zit, en ga los met winterse groenten.\nSnijd voor de lunch witlof in dunne plakjes en meng die met een dressing van mosterd, azijn en walnotenolie.\nPak bieten in aluminium en zet ze een paar uur in de oven om te poffen en serveer ze met knapperige palm- of boerenkool en romige sesamdressing.\nKook de bladeren zo\u2019n 5 minuten in water met zout, en laat ze goed uitlekken.\nKlop er de tahin, sesamolie, het citroensap en wat zout doorheen \u2013 en een drup water als de boel te dik wordt.", "paragraphs": ["Culinair historica Charlotte Kleyn onderzoekt smakelijke verhalen en werkt ze graag uit in haar keuken.", "December loopt nu echt op zijn eind en hoewel de lichtjes in de straten nog even blijven hangen, is de winterse gezelligheid definitief over. Het is wachten en aftellen tot de eerste tekenen van de lente, maar d\u00e1t gaat nog wel even duren.", "Gelukkig kan ik nog niet genoeg krijgen van wintergroenten. Knolselderij, savooiekool, bietjes, cavolo nero, witlof, spruitjes en snijbiet: mijn handen jeuken en ik wil direct de keuken in duiken om ze te snijden, grillen, bakken, poffen en braden. Dat is dan vooral als ik over de zaterdagse markt loop of in een groentenwinkel ben. Op zulke plekken ziet alles er zo prachtig uit dat ik er kilo\u2019s van mee naar huis wil nemen.", "De bladeren in hun geheel zijn zoveel aantrekkelijker", "In de supermarkt blijven mijn handen jeukvrij. Alles is er weggefrommeld in plastic zakken of ligt zelfs voorgesneden en totaal vermomd in de schappen. Ja, boerenkool is in reepjes makkelijker in de stamppot te gooien, maar de bladeren in hun geheel zijn zo veel aantrekkelijker. Bovendien lijkt de tijd die het kost om de bladeren van de stelen te trekken en ze in stukjes snijden misschien lang, maar dat is maar schijn: je zit makkelijk twee of drie keer zo lang op je telefoon of voor de buis.", "Bezoek dus eens een boerenmarkt als je in een winterdip zit, en ga los met winterse groenten. Snijd voor de lunch witlof in dunne plakjes en meng die met een dressing van mosterd, azijn en walnotenolie. Rooster spruitjes in de oven en rasp er wat citroenschil over. Pak bieten in aluminium en zet ze een paar uur in de oven om te poffen en serveer ze met knapperige palm- of boerenkool en romige sesamdressing. Dan komt de lente moeiteloos steeds dichterbij.", "Kool-bietsalade met sesamdressing", "\u2022 4 rode bieten of chioggiabieten", "\u2022 4 knoflooktenen", "\u2022 200 gram palm- of boerenkool", "\u2022 2 eetlepels olijfolie", "\u2022 3 eetlepels tahin (sesampasta)", "\u2022 2 eetlepels sesamolie", "\u2022 sap van een halve citroen", "\u2022 2 lente-uien, in ringetjes", "\u2022 wat chilivlokken en sesamzaadjes", "Bereiding", "Verwarm de oven voor op 180 \u00b0C. Pak elke biet en elke knoflookteen in zilverfolie en zet ze minstens een uur in de oven, tot je er moeiteloos doorheen kunt prikken (hoe groter de biet, hoe langer het duurt).", "Trek ondertussen de koolbladeren van de stengels, scheur ze in stukken en was ze. Kook de bladeren zo\u2019n 5 minuten in water met zout, en laat ze goed uitlekken. Meng met de olijfolie en wat zout, spreid uit over een grote of twee ovenplateaus.", "Wacht tot de bieten gaar zijn, zet de oven op 220 \u00b0C en bak de kool in zo\u2019n 15 minuten knapperig (schep tussendoor een keer om).", "Pak de knoflooktenen uit en knijp de zachte vulling in een kom. Klop er de tahin, sesamolie, het citroensap en wat zout doorheen \u2013 en een drup water als de boel te dik wordt. Pak de bieten uit, trek de schil eraf en snijd ze in partjes.", "Verdeel de kool over 4 borden, leg op elk bord partjes biet en overgiet royaal met dressing. Strooi er de lente-ui, chilivlokken en sesamzaadjes over.", "Liesbeth Maliepaard, Charlotte Kleyn, Fow Pyng Hu, Samuel Levie en Merijn Tol vertellen in deze rubriek verhalen achter het eten, compleet met recept."], "authors": ["Redactie Trouw"], "keywords": ["groenten", "er", "van", "en", "winterdip", "met", "een", "ze", "uit", "bestrijd", "op", "te", "verse", "oven"], "pubDate": "2020-12-29T10:27:00Z", "publicationId": "b66cd8e4-4294-3571-bcd7-e490527f1a48"}