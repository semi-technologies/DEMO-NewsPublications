{"id": "30e4d894-fdb8-330a-a56b-39fb7cc3e48a", "title": "Leer zelf dieren tekenen, luister naar Dominee Gremdaat of wandel door de duinen met een audiotour", "url": "https://trouw.nl/leven/leer-zelf-dieren-tekenen-luister-naar-dominee-gremdaat-of-wandel-door-de-duinen-met-een-audiotour~bdd6bb5fc/", "summary": "Vanuit Amsterdam maken de twee alter ego\u2019s van cabaretier Paul Haenen steeds een nieuwe voorstelling met een actuele preek, verhalen, chansons en belevenissen.\nDe stream (te volgen met een e-ticket) gaat \u2018s ochtends al open en is nog zestig uur na aanvang te bekijken.\nOnline tour over populaire cultuurHet Noordbrabants Museum, \u2019s-Hertogenboscht/m 24 januariHoren we daar nu Loeki de Leeuw?\nNaar een idee van Josephine Hoogland, met een knisperend scenario van Roos Hoogland.\nIn een muisklik volgt u een \u00adonline tour, u zoomt diep in op een Vermeer of een Rembrandt of u luistert een liedje bij een schilderij, via mauritshuis.nl onder tabje \u2018Verdiep\u2019.", "paragraphs": ["MARGREET DOLMAN EN DOMINEE GREMDAAT", "Livestream", "31 december en 2 januari", "Deze bemoedigende wintervoorstelling heet voluit: \u2018Margreet Dolman brengt warmte in de donkerste dagen van deze eeuw en dominee Gremdaat wijst de weg naar een evenwichtig 2021\u2019. Vanuit Amsterdam maken de twee alter ego\u2019s van cabaretier Paul Haenen steeds een nieuwe voorstelling met een actuele preek, verhalen, chansons en belevenissen. De stream (te volgen met een e-ticket) gaat \u2018s ochtends al open en is nog zestig uur na aanvang te bekijken. Meer informatie: bettyasfalt.nl/ Meer vrije \u00adoverdenkingen op petje.af/gremdaat", "ASJEMENOU!", "Online tour over populaire cultuur", "Het Noordbrabants Museum, \u2019s-Hertogenbosch", "t/m 24 januari", "Horen we daar nu Loeki de Leeuw? Zeker. In de tentoonstelling \u2018Asjemenou! De Nederlandse populaire cultuur in 100 voorwerpen\u2019 is de enige echte Loeki te zien. En het EK-shirt van Marco van Basten uit 1988. En de pet van Ome Willem. In een gratis online tour leidt kunstliefhebber en theatermaker Lucas De Man u rond. Waar een rubriek in de Volkskrant al niet toe kan leiden\u2026 Start de online tour via de website: hetnoordbrabantsmuseum.nl", "EZELSOREN", "Filosofie met kinderen", "Podcast", "\u2018Wat is mooi? Kan een vraag dom zijn? En is er een baas van de wereld?\u2019 Kinderen filosoferen fantastisch, maar ja, ze stellen altijd een vraag te veel. \u00ad\u2018Ezelsoren\u2019 (KRO-NCRV) is \u2018De podcast die elke waarom-vraag beantwoordt.\u2019 Ezel Huug (Stefan Stasse) en zijn vriend Sprinkhaan Albert (dochter Sammy Stasse) \u00adbeleven grappige avonturen en \u00adontmoeten eigengereide figuren als Freud, Vincent van Gogh en Maria. Naar een idee van Josephine Hoogland, met een knisperend scenario van Roos Hoogland. Te \u00adbeluisteren via zappelin.nl/podcasts of andere podcastkanalen.", "TEKENLES", "door Lineke Lijn", "Instructiefilmpjes op YouTube", "Altijd al willen leren hoe je een dier realistisch natekent? Een cursus volgen is er vanwege de lockdown even niet bij, maar online zijn er goede alternatieven te vinden. Zoals de tutorials van kunstenares Lineke Lijn. In instructiefilmpjes op haar YouTube-kanaal legt ze met rust en precisie uit hoe je bijvoorbeeld een angstaanjagende tijger, een paardenhoofd of levensechte dierenvacht natekent met grafiet- of pastelpotloden. Tik haar naam in en de video\u2019s verschijnen op een rij. Geschikt voor jong en oud.", "WANDELEN IN DE DUINEN MET AUDIOTOUR", "Nationaal Park Zuid-Kennemerland", "Lekker uitwaaien is echt iets voor de kerstvakantie. In Nationaal\u00ad\u00ad Park Zuid-Kennemerland zijn wandelroutes uitgezet met audiotour. Ga naar www.np-zuidkennemerland.nl, klik op \u2018doen\u2019 en u vindt bijvoorbeeld de wandeling Koevlak/Parnassia met audiotour (9 km), gratis te downloaden via de Izzitravel app, met op zestien plekken uitleg over flora en fauna. Of kies de gele wandelroute Wisentenpad, die u door het afgesloten gebied het Kraansvlak leidt, waar wisenten \u00adleven.", "Johannes Vermeer, 'Meisje met de parel' (circa 1665) Beeld Mauritshuis, Den Haag", "MEET VERMEER", "Mauritshuis, Den Haag", "Online tours", "Inzoomen tot in de zwoele pupillen van Vermeers \u2018Meisje met de parel\u2019: het Mauritshuis in Den Haag heeft indrukwekkend ingezet op online. In een muisklik volgt u een \u00adonline tour, u zoomt diep in op een Vermeer of een Rembrandt of u luistert een liedje bij een schilderij, via mauritshuis.nl onder tabje \u2018Verdiep\u2019.", "Uniek in dit eerste gigapixel-\u00admuseum ter wereld: \u2018Meet Vermeer\u2019. De echte stukken uit de vele collecties van de meester (1632-1675) mogen niet meer reizen; deze virtuele collectie omvat wel het volledige oeuvre. Gratis toegankelijk via g.co/meetvermeer"], "authors": ["Redactie Trouw"], "keywords": ["wandel", "van", "het", "zijn", "leer", "naar", "gremdaat", "duinen", "met", "een", "en", "op", "te", "luister", "tour", "tekenen", "zelf", "online"], "pubDate": "2020-12-26T13:36:00Z", "publicationId": "b66cd8e4-4294-3571-bcd7-e490527f1a48"}