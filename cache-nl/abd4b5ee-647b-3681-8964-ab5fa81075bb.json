{"id": "abd4b5ee-647b-3681-8964-ab5fa81075bb", "title": "Bij mij groeit juist de sympathie voor de boeren", "url": "https://www.volkskrant.nl/columns-opinie/bij-mij-groeit-juist-de-sympathie-voor-de-boeren~b86da72f/", "summary": "Boeren blokkeren met trekkers de ingang van een bevoorradingscentrum van Jumbo.\nIk zou willen antwoorden dat de boeren, voor het eerst sinds ze met hun grofstoffelijke protesten begonnen, bij mij juist wat aan sympathie hebben gewonnen.\nEen van de hoogtepunten in een serie waarin leerkrachten en docenten zijn te zien in hun bewonderenswaardige professionaliteit en betrokkenheid bij hun leerlingen.\nZe zijn op die leeftijd gevoelig voor die principes, maar niet alle leerlingen krijgen dat van huis uit mee.\nKinderen bijspijkeren die achterstand hebben opgelopen, moet door professionals gebeuren en die zijn niet voldoende beschikbaar.", "paragraphs": ["Boeren blokkeren met trekkers de ingang van een bevoorradingscentrum van Jumbo. Beeld ANP", "Brief van de dag", "Yolanda van der Waart stelt dat de boeren haar sympathie hebben verspeeld omdat ze distributiecentra van supermarkten blokkeren. Ik zou willen antwoorden dat de boeren, voor het eerst sinds ze met hun grofstoffelijke protesten begonnen, bij mij juist wat aan sympathie hebben gewonnen.", "Ze hebben eindelijk doorgekregen wat de werkelijke oorzaak van hun problemen is: het gegeven dat ze door de markt worden gedwongen voor minimale prijzen hun producten te leveren. De boeren zitten gevangen in het spanningsveld tussen de noodzaak tot grootschaligheid om, ondanks de lage prijzen die ze voor hun producten krijgen, toch nog wat te verdienen, en de stikstofproblematiek, die door die grootschaligheid wordt veroorzaakt. Je kunt de boeren verwijten dat het nogal lang heeft geduurd voordat ze snapten wat de werkelijke nagel aan hun doodskist is, maar beter laat dan nooit.", "Dat we afscheid moeten nemen van grootschalige landbouw en melkveehouderij als we ons milieu en onze natuur willen redden, is duidelijk. Doorgaan met een afgeslankte agrarische sector is alleen mogelijk als we bereid zijn voor hun producten een prijs te betalen waarvan de boeren na de noodzakelijke sanering kunnen leven. Yolanda heeft de keus: \u00f2f ze gaat meer betalen voor haar voedsel, \u00f2f ze laat dieren, planten en het landschap verder achteruit gaan en wacht af of de wal het schip ooit keert.", "Hans Valk, Dordrecht", "Beetje dom", "Dat de nieuwe coronamaatregelen hevige emoties opwekken was te verwachten, in het bijzonder rond de sluiting van basisscholen. Bij politici mogen we echter hopen op een wat genuanceerdere mening. Het is daarom jammer dat vol wordt ingezet op de bijzin van Hugo de Jonge, dat zo \u2018ook volwassenen zijn gedwongen om thuis te blijven\u2019.", "Op zich wordt het basisonderwijs daarmee als niet relevant weggezet. Het is echter ook voor menigeen een haakje om de frustratie op te richten. Dat op meer en meer basisscholen kinderen besmet zijn met covid-19 en ook leerkrachten besmetten, wordt maar even vergeten. Net zo goed als de noodkreten van schooldirecties, die het lesgeven niet langer kunnen garanderen, vanwege leerkrachten die ziek zijn, in quarantaine zitten of nog wachten op een testuitslag.", "Dat Jesse Klaver \u2212 net als veel andere Nederlanders die menen dat ze niet zo\u2019n groot risico lopen \u2212 in dezelfde val trapt door te stellen dat het bij de school van zijn kinderen goed is geregeld, toont aan dat hij ook maar mens is. Net als De Jonge die met zijn uitspraak \u2018een beetje dom\u2019 is geweest.", "Cees Jellema, Aalsmeer", "Vrees", "En nog is Nederland niet verloren. Zelfs in deze donkere tijden staan er opmerkelijk veel Nederlanders op die denken dat ze de problemen beter zouden aanpakken dan de huidige overheden. Het zelfvertrouwen dat zij achter de hen voorgehouden microfoons uitstralen, doet het ergste vrezen.", "Boudewijn Otten, Groningen", "Bouchallikht", "Goed dat Jaap Hamburger (O&D, 16/12) ons wijst op de aanleiding van de demonstratie waarin Bouchallikht meeliep. Maar hij noemt haar onterecht \u2018slachtoffer\u2019 van een hetze. Ze is het doelwit van de hetze, zolang zijzelf en GroenLinks de rug recht houden, is ze geen slachtoffer.", "Catrien Mesman, Den Haag", "Politie in de klas", "In de documentaire Klassen trof ik een ontroerend moment waarin een oudere politieman leerlingen aan het praten \u2013 en huilen \u2013 krijgt over pesten en over de gevaren van de straat. Een van de hoogtepunten in een serie waarin leerkrachten en docenten zijn te zien in hun bewonderenswaardige professionaliteit en betrokkenheid bij hun leerlingen.", "Voorstel: breng de politie terug in de klassen van de bovenbouw van het basisonderwijs. Er is een goed programma, maar dat is al jarenlang wegbezuinigd. Leerlingen leren op die manier te begrijpen wat de rol van de politie is: handhaving, veiligheid, hulpverlening. Ze zijn op die leeftijd gevoelig voor die principes, maar niet alle leerlingen krijgen dat van huis uit mee. Daarom: politie terug in de klas. Nederland wordt hier veiliger door.", "Dolf Hautvast,, Utrecht", "Leerkrachten", "Het kabinet heeft voor 2021 vele miljoenen uitgetrokken voor leerlingen die door het gemiste onderwijs in 2020 op achterstand zijn geraakt. Scholen kunnen daarvoor extra leraren aantrekken. Maar waar halen ze die leraren vandaan? Kinderen bijspijkeren die achterstand hebben opgelopen, moet door professionals gebeuren en die zijn niet voldoende beschikbaar. Ik weet zeker dat de duizenden gepensioneerde leraren bereid zijn om enkele uren per week deze bijlessen te geven. Voor de klas staan met alles wat erbij hoort willen de gepensioneerden meestal niet, maar een paar uur per week het werk doen waar ze goed in zijn, vast wel. Vaccineer deze oude juffen en meesters en zet ze in zodat kinderen hun achterstand kunnen inlopen.", "Margriet Barendse, Den Bosch", "Solidariteit", "Zou het geen tijd worden voor een tijdelijke solidariteitsbelasting? Supermarkten en de bol.coms verdienen dit jaar meer dan ooit tevoren. En de horeca, de kroegen, de niet-essenti\u00eble winkels hebben het nakijken. De boeketten van de bloemist worden nu gekocht bij de supermarkt, of het benzinestation. Waarom moet dit alles ten koste gaan van onze schatkist en profiteren de aandeelhouders van deze extra winstgevende bedrijven? Ook financi\u00eble solidariteit is belangrijk om deze crisis tot een mooi en nieuw normaal om te buigen."], "authors": [], "keywords": ["sympathie", "van", "boeren", "dat", "die", "een", "juist", "en", "ze", "mij", "zijn", "te", "voor", "bij", "groeit", "het"], "pubDate": "2020-12-16T19:47:23Z", "publicationId": "1a359314-37ee-33a8-8de7-301d3eb2ed28"}