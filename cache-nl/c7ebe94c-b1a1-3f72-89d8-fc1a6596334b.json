{"id": "c7ebe94c-b1a1-3f72-89d8-fc1a6596334b", "title": "Werelderfgoedcentrum Lauwersoog wil in 2023 deuren openen", "url": "https://www.dvhn.nl/groningen/Werelderfgoedcentrum-Lauwersoog-wil-in-2023-deuren-openen-26295284.html", "summary": "Donderdag werd het nieuwe ontwerp van het centrum gepresenteerd.\n,,Als we er de komende maanden schouder aan schouder aan werken, hoop ik dat dat lukt.\u2019\u2019Donderdagochtend presenteerde stichting Werelderfgoedcentrum het nieuwe ontwerp.\nZij vinden dat het in de omgeving moet passen en niet hoger moet worden dan de andere panden in Lauwersoog.\nAan de buitenkant van het gebouw zijn brede toegangstrappen die tevens dienstdoen als zitplek.\nWoonkamer voor iedereenDirecteur Niek Kuizenga wil het erfgoedcentrum een gebouw voor de hele waddengemeenschap laten worden.", "paragraphs": ["Als alles goed gaat, opent het Werelderfgoedcentrum in Lauwersoog in 2023. Donderdag werd het nieuwe ontwerp van het centrum gepresenteerd.", "Er moet nog veel werk worden verzet, maar directeur Niek Kuizenga hoopt dat in het derde kwartaal van volgend jaar de eerste schep de grond in gaat. ,,Als we er de komende maanden schouder aan schouder aan werken, hoop ik dat dat lukt.\u2019\u2019", "Donderdagochtend presenteerde stichting Werelderfgoedcentrum het nieuwe ontwerp. Het gebouw wordt zowel van binnen als buiten van hout, materiaal dat door de weersomstandigheden langzaam naar grijs zal verkleuren en zo in de natuurlijke omgeving past.", "Tentoonstellingsruimte en bassins met zeehonden", "De bezoeker komt via trappen binnen op de eerste verdieping en loopt via een langzaam oplopende helling naar boven waar de tentoonstellingsruimte is. Daar kan via glazen wanden in bassins van zeehonden worden gekeken. Wie ze \u2018in het echt\u2019 wil zien, moet door naar het dak waar je in waterbakken kunt kijken. De beesten, er is plek voor maximaal vijftig, worden er met speciale liften naartoe gebracht.", "(Tekst leest door onder foto)", "loading", "Fenomenaal uitzicht", "Op het dak hebben bezoekers een ,,fenomenaal 360 graden-uitzicht over het getijdenlandschap\u2019\u2019, aldus de Deense architecte Dorte Mandrup. ,,En waar je ook staat, je kunt overal steeds de horizon zien.\u2019\u2019 Vanaf het dak kunnen bezoekers over de Waddenzee kijken, over de haven en het achterland: Nationaal Park Lauwersmeer.", "Het gebouw wordt 16,5 meter hoog en heeft een oppervlakte van 8000 vierkante meter. Daarmee wordt het veel kleiner en lager dan eerst de bedoeling was. Natuurorganisaties, zoals de Waddenvereniging en Natuurmonumenten, drongen aan op een kleiner gebouw. Zij vinden dat het in de omgeving moet passen en niet hoger moet worden dan de andere panden in Lauwersoog.", "Staatsbosbeheer, IVN, Rijkswaterstaat", "Van de bestemming van 8000 vierkante meter moet nog 450 worden ingevuld, zegt Kuizenga. Daarover zijn ze met partijen in gesprek. Gebruikers en participanten naast het Zeehondencentrum Pieterburen zijn onder meer Staatsbosbeheer, de Rijksuniversiteit Groningen, natuurorganisatie IVN, Rijkswaterstaat en Promotie Waddenland.", "(Tekst leest door onder foto)", "loading", "Verblijfsruimten voor studenten", "Verder komt het Havenkantoor erin en sanitaire voorzieningen voor passanten zoals kanovaarders. Ook wordt met reddingsmaatschappij KNRM gesproken. Verder komen er een caf\u00e9-restaurant, klaslokalen, een conferentiezaal en verblijfsruimten in voor studenten die onderzoek doen in het veldstation. Schoolklassen en bezoekers kunnen een kijkje nemen in dat veldstation en direct met onderzoekers praten.", "Aan de buitenkant van het gebouw zijn brede toegangstrappen die tevens dienstdoen als zitplek. Zo kunnen mensen overdag en \u2019s avonds Europa\u2019s grootste aaneengesloten getijdengebied beleven, aldus Mandrup.", "Woonkamer voor iedereen", "Directeur Niek Kuizenga wil het erfgoedcentrum een gebouw voor de hele waddengemeenschap laten worden. ,,Een woonkamer voor iedereen.\u2019\u2019"], "authors": ["Gea Meulema"], "keywords": ["2023", "dat", "openen", "werelderfgoedcentrum", "van", "deuren", "een", "voor", "wil", "het", "worden", "en", "gebouw", "lauwersoog", "met", "moet"], "pubDate": null, "publicationId": "bb59becc-5bf6-3c6d-8cdd-d41716890d16"}