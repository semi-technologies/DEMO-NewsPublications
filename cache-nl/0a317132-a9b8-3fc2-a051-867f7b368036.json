{"id": "0a317132-a9b8-3fc2-a051-867f7b368036", "title": "Vaststelling Amerikaanse verkiezingsuitslag verstoord door demonstranten", "url": "https://www.ewmagazine.nl/buitenland/achtergrond/2021/01/vaststelling-amerikaanse-verkiezingsuitslag-verstoort-door-demonstranten-797837/", "summary": "Het Amerikaanse Congres werd woensdagavond bestormd door honderden Trump-aanhangers.\nIn het Congres werd gedebatteerd over de certificering van de Amerikaanse verkiezingsuitslag.\nDe Amerikaanse vicepresident Mike Pence zit de verenigde vergadering van het Congres voor.\nLiz Cheney, Congreslid en dochter van voormalig vicepresident Dick Cheney, zei dat gewelddadige relschoppers het Congres aanvielen en dat zij door Trump zijn aangemoedigd.\nSenator en voormalig presidentskandidaat Mitt Romney sprak van een rebellie in de hoofdstad en dat de Amerikaanse democratie onder aanval was.", "paragraphs": ["Het Amerikaanse Congres werd woensdagavond bestormd door honderden Trump-aanhangers. In het Congres werd gedebatteerd over de certificering van de Amerikaanse verkiezingsuitslag. Die vergadering werd opgeschort, parlementari\u00ebrs moesten schuilen in hun afgegrendelde kamers en werden ge\u00ebvacueerd.", "Tijdens de bestorming werd geschoten, en raakten meerdere politieagenten gewond. Ten minste \u00e9\u00e9n persoon overleed in de schermutselingen. Parlementari\u00ebrs werden in allerijl ge\u00ebvacueerd. Even later verschenen beelden van demonstranten die het gebouw overnamen en kantoren van Congresleden bezetten. In sommige gevallen namen ze spullen mee.", "De aankomend president Joe Biden reageerde woensdagmiddag lokale tijd op de gebeurtenissen in Washington. \u2018Onze democratie wordt op een ongekende manier aangevallen. Een aanval op de citadel van de vrijheid, het Capitool.\u2019", "Kort daarna reageerde ook de zittende president Donald Trump: \u2018Ik snap jullie gevoelens. Maar ga naar huis,\u2019 zei hij. Tegelijkertijd klaagde hij nog steeds over onbewezen verkiezingsfraude.", "Premier Mark Rutte (VVD) spreekt van \u2018verschrikkelijke beelden uit Washington D.C.\u2019 en roept president Trump op om Joe Biden te erkennen als winnaar van de verkiezingen:", "Horrible images from Washington D.C. Dear @realDonaldTrump, recognise @JoeBiden as the next president today. \u2014 Mark Rutte (@MinPres) January 6, 2021", "Dag vol protesten", "De gehele dag, woensdag 6 januari, werd door aanhangers van Trump geprotesteerd in de Amerikaanse hoofdstad Washington, D.C. Trump riep zijn aanhangers op te marcheren richting het Congres. In het congres werd sinds 19:00 Nederlandse tijd de uitslag van de verkiezingen van 3 november vastgesteld. Trump verloor die verkiezingen om het presidentschap van Democraat Joe Biden.", "Trump weigert vooralsnog zijn verlies te erkennen. Al weken zegt de president, zonder bewijs, dat er gefraudeerd is in verschillende staten. Hij hoopte dat zijn bondgenoten in het Congres hem aan een tweede termijn helpen. Dat kan niet zonder de uitslag van de verkiezingen opzij te schuiven.", "Vorige bezetting in 1814", "De president hoopte dat het Congres de kiesmannen, die door staten zijn benoemd na de verkiezingen van 3 november, opzij zou schuiven. Dat is nog nooit eerder in de Amerikaanse geschiedenis gebeurd. De Amerikaanse vicepresident Mike Pence zit de verenigde vergadering van het Congres voor.", "De bestorming en tijdelijke bezetting van het Congres is ongekend. De laatste keer dat het Congres werd bezet, was in 1814. Toen trokken Britse troepen de stad binnen en staken onder meer het gebouw van het Congres in brand.", "Boze Republikeinen", "Voormalig Republikeinse president George W. Bush noemt de gebeurtenissen in de hoofdstad \u2018ziekmakend\u2019. Ook sprak hij zijn afschuw uit over het gedrag van verschillende politieke kopstukken, maar hij noemde president Trump niet bij naam.", "Andere prominente Republikeinen zijn woedend op Trump. Liz Cheney, Congreslid en dochter van voormalig vicepresident Dick Cheney, zei dat gewelddadige relschoppers het Congres aanvielen en dat zij door Trump zijn aangemoedigd. Senator en voormalig presidentskandidaat Mitt Romney sprak van een rebellie in de hoofdstad en dat de Amerikaanse democratie onder aanval was."], "authors": [], "keywords": ["trump", "werd", "zijn", "van", "congres", "vaststelling", "en", "amerikaanse", "dat", "op", "verkiezingsuitslag", "het", "president", "door", "demonstranten", "verstoord"], "pubDate": "2021-01-06T20:00:42Z", "publicationId": "092941c0-de6d-3237-8658-2bffe5811195"}