{"id": "bf1dfbf9-1dee-33e5-b419-6923cf0449da", "title": "KNMI waarschuwt voor verraderlijk dichte mist", "url": "https://www.parool.nl/nederland/knmi-waarschuwt-voor-verraderlijk-dichte-mist~b0a0aeb0/", "summary": "Het KNMI waarschuwt voor gevaarlijke rijomstandigheden wegens het slechte zicht en adviseert om minder hard te rijden.\nDe mist ontstond dinsdagavond in het zuidwesten van Nederland en breidde zich langzaam uit over de Randstad.\nPas later in de ochtend wordt het zicht iets beter.\nMet maximaal 1 tot 5 graden wordt het een kille dag.\nMorgen en overmorgen is er minder kans op mist want er staat meer wind en de lucht is minder vochtig.", "paragraphs": ["Foto ter illustratie. Beeld Getty Images", "De waarschuwing geldt voor heel het land behalve Groningen en Drenthe. Het KNMI waarschuwt voor gevaarlijke rijomstandigheden wegens het slechte zicht en adviseert om minder hard te rijden. De mist kan verraderlijk zijn omdat het plotseling kan optreden.", "De mist ontstond dinsdagavond in het zuidwesten van Nederland en breidde zich langzaam uit over de Randstad. Op verschillende plaatsen is het zicht momenteel 130 tot 170 meter. Het mistgebied heeft inmiddels het zuiden van Amsterdam bereikt en verspreidt zich door een zwakke tot matige zuidenwind verder over Noord-Holland.", "Naar verwachting houdt de dichte mist de eerste helft van de ochtend aan. Pas later in de ochtend wordt het zicht iets beter. Regionaal vriest het ook licht maar omdat de temperatuur van veel wegen net boven het vriespunt ligt is het niet glad. Wel is het uitkijken op houten of stalen fietsbruggen. Vanmiddag is de meeste mist verdwenen. Met maximaal 1 tot 5 graden wordt het een kille dag.", "Morgen en overmorgen is er minder kans op mist want er staat meer wind en de lucht is minder vochtig. Het blijft de komende dagen bewolkt en koud."], "authors": ["Het Parool"], "keywords": ["tot", "van", "dichte", "knmi", "het", "op", "mist", "verraderlijk", "zicht", "minder", "en", "waarschuwt", "zich", "wordt", "voor"], "pubDate": "2020-12-09T08:29:36+01:00", "publicationId": "a3002aeb-6d5a-3894-adcb-0212effbc567"}