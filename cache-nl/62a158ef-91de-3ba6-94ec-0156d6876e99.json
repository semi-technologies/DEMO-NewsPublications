{"id": "62a158ef-91de-3ba6-94ec-0156d6876e99", "title": "Noodverordening in delen Roosendaal vanwege vuurwerkoverlast, 7 arrestaties", "url": "https://nu.nl/binnenland/6092855/noodverordening-in-delen-roosendaal-vanwege-vuurwerkoverlast-7-arrestaties.html", "summary": "Burgemeester Han van Midden heeft woensdag voor delen van de gemeente Roosendaal een noodverordening afgekondigd vanwege de ongeregeldheden van de afgelopen dagen waarbij onruststokers zwaar vuurwerk afstaken en brand stichtten.\nVerder heeft de politie woensdag enkele gesprekken gehad met mensen die op sociale media opruiende berichten hadden geplaatst.\nMensen die niets te zoeken hebben in die wijken mogen de buurten niet in.\n139 Grapperhaus: 'Vuurwerk op zak is een boete van 100 euro'Vuurwerkverbod leidt ook tot onrust in ArnhemHet is al enkele dagen onrustig in Roosendaal.\nNa de invoering van het landelijke vuurwerkverbod is het de afgelopen dagen in meerdere plaatsen in Nederland onrustig geweest.", "paragraphs": ["Burgemeester Han van Midden heeft woensdag voor delen van de gemeente Roosendaal een noodverordening afgekondigd vanwege de ongeregeldheden van de afgelopen dagen waarbij onruststokers zwaar vuurwerk afstaken en brand stichtten. Rond 21.00 uur had de politie al zeven aanhoudingen verricht.", "E\u00e9n van de arrestanten verzette zich bij zijn aanhouding en bleek een mes bij zich te hebben. De andere zes aangehouden personen hielden zich niet aan het samenscholingsverbod.", "Verder heeft de politie woensdag enkele gesprekken gehad met mensen die op sociale media opruiende berichten hadden geplaatst. Met deze gesprekken willen agenten laten weten dat zij op de hoogte zijn van wie er achter de accounts zitten en dat zij die betreffende berichten niet tolereren.", "De noodverordening geldt voor de wijken Kalsdonk, Kroeven, Langdonk en Westrand. Mensen die niets te zoeken hebben in die wijken mogen de buurten niet in.", "Ook is het in die wijken verboden om vuurwerk of voorwerpen die als wapens gebruikt kunnen worden op zak te hebben. Het gaat dan bijvoorbeeld om molotovcocktails, glaswerk, stenen, stokken en kettingen, meldt de West-Brabantse gemeente.", "Noodverordening zeker twee weken geldig", "De noodverordening geldt voor zeker twee weken. Overtreding ervan kan een gevangenisstraf tot drie maanden of een geldboete van maximaal 4.350 euro opleveren.", "Burgemeester Van Midden kondigde dinsdag al een samenscholingsverbod af, waardoor groepen van drie of meer mensen verboden zijn.", "139 Grapperhaus: 'Vuurwerk op zak is een boete van 100 euro'", "Vuurwerkverbod leidt ook tot onrust in Arnhem", "Het is al enkele dagen onrustig in Roosendaal. Maandag liep een oud kerkje in Langdonk schade op door brand die door vuurwerk werd veroorzaakt. Ook werden in die wijk jerrycans in brand gezet. Zeker vijf mensen zijn de afgelopen dagen aangehouden.", "Na de invoering van het landelijke vuurwerkverbod is het de afgelopen dagen in meerdere plaatsen in Nederland onrustig geweest. Zo moest de politie in Arnhem massaal optreden, nadat jongeren in de wijk Geitenkamp agenten bekogelden met nitraten, strijkers, cobra's en ander zwaar vuurwerk.", "Burgemeester Ahmed Marcouch en buurtbewoners reageerden heel boos op de incidenten. Daarom werden er in de wijk veel controles uitgevoerd en stonden er op veel centrale punten in de wijk politiebusjes."], "authors": ["Door", "Nu.Nl Anp"], "keywords": ["delen", "vuurwerk", "noodverordening", "van", "roosendaal", "dagen", "mensen", "het", "op", "vuurwerkoverlast", "die", "wijk", "een", "en", "arrestaties", "vanwege"], "pubDate": null, "publicationId": "4d7a0f80-7953-388c-9af8-e7a437b5632e"}