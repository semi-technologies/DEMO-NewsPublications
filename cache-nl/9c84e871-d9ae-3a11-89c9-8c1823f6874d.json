{"id": "9c84e871-d9ae-3a11-89c9-8c1823f6874d", "title": "Corona nekt contant geld, ook bij onderling betalen", "url": "https://volkskrant.nl/economie/corona-nekt-contant-geld-ook-bij-onderling-betalen~b04beb16/", "summary": "De door het coronavirus aangejaagde behoefte aan \u2018contactloos\u2019, ook als het om geld gaat, blijkt dat ruimschoots te hebben gecompenseerd.\n\u2018Maar het is mooi om te zien dat dat sociale in de lockdown doorgaat, op een andere manier.\nHet zou zomaar kunnen dat dit coronajaar voor het eerst minder dan de helft contant vereffend wordt.\nNederland behoort in Europa tot de koplopers als het om elektronisch betalen gaat.\nEn hoewel een slinkende minderheid het doet bij de kassa, zegt bijna de helft van de Nederlanders het belangrijk te vinden dat het k\u00e1n - cash betalen.", "paragraphs": ["Bijna de helft van de Nederlanders blijft het belangrijk te vinden dat cash betalen wel mogelijk blijft. Beeld Getty Images", "Zo presenteert Tikkie vandaag een nieuw betaalrecord. De populaire app van ABN Amro, door 6 miljoen Nederlanders gebruikt om na een dagje uit de rekening te splitsen of de kosten van een cadeau te delen, was dit jaar goed voor 3,4 miljard euro aan betaalverzoeken. Dat is bijna een derde m\u00e9\u00e9r dan in 2019.", "Die stijging is opmerkelijk omdat door de lockdowns caf\u00e9s, restaurants, pretparken en musea hun deuren moesten sluiten. De door het coronavirus aangejaagde behoefte aan \u2018contactloos\u2019, ook als het om geld gaat, blijkt dat ruimschoots te hebben gecompenseerd.", "Pizza\u2019s en mondkapjes", "\u2018Zodra de terrassen weer open mochten, zagen we een enorme stijging in het aantal betaalverzoeken dat daaraan verbonden was\u2019, zegt Moreno Kensmil, hoofd Marketing van Tikkie. \u2018Maar het is mooi om te zien dat dat sociale in de lockdown doorgaat, op een andere manier. Behalve boodschappen en afhaalmaaltijden - heel veel pizza\u2019s - zien we dat gebruikers zelfs de kosten van mondkapjes delen. En ook ondernemers, kerken en voedselbanken gebruiken steeds vaker een Tikkie om geld te ontvangen.\u2019", "Bij ING is sprake van een stijging met een kwart, naar circa 48 miljoen betaalverzoeken. Ook een woordvoerder van Rabobank laat weten dat meer klanten elkaar een Rabo Betaalverzoek sturen. Hiermee wankelt een van de laatste door cash gedomineerde delen van het betalingsverkeer. In 2019 trokken Nederlanders nog bij 59 procent van hun onderlinge transacties de portemonnee, blijkt uit cijfers van de Betaalvereniging. In 2019 was dat al gedaald tot 54 procent. Het zou zomaar kunnen dat dit coronajaar voor het eerst minder dan de helft contant vereffend wordt.", "Ouderen overstag", "Dat past in een bredere trend. Nederland behoort in Europa tot de koplopers als het om elektronisch betalen gaat. Steeds meer organisaties voeren een pin-onlybeleid in, van festivals tot busvervoerders. Toch rekenden klanten begin dit jaar nog drie op de tien keer cash af voor hun aankopen. Toen sloeg de pandemie toe. Mede door de vrees voor vieze vingers op munten en briefjes kelderden de contante betalingen naar 15 procent, om daarna op te krabbelen naar een magere 20 procent.", "Vooral senioren zijn massaal overstag gegaan, blijkt uit nieuw onderzoek van De Nederlandsche Bank en de Betaalvereniging. Dat is opvallend, omdat ouderenorganisaties regelmatig waarschuwen dat de ontwikkelingen hun achterban te vlug gaan.", "De door corona veroorzaakte tempoversnelling in de betaalrevolutie betekent overigens niet dat de bevolking bereid is voorgoed afscheid te nemen van contant. Klinkende munt blijft populair onder matrassen en in oude sokken. Wereldwijd groeide de afgelopen jaren zelfs de hoeveelheid tastbare dollars, euro\u2019s en andere valuta in omloop. En hoewel een slinkende minderheid het doet bij de kassa, zegt bijna de helft van de Nederlanders het belangrijk te vinden dat het k\u00e1n - cash betalen."], "authors": ["Koen Haegens"], "keywords": ["nekt", "van", "het", "voor", "en", "een", "bij", "om", "ook", "te", "corona", "contant", "onderling", "op", "door", "betalen", "dat", "geld"], "pubDate": "2020-12-30T04:00:22Z", "publicationId": "1a359314-37ee-33a8-8de7-301d3eb2ed28"}