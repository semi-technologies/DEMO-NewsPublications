{"id": "7baaa7d0-3975-35fc-8286-ec7d2a54c9c2", "title": "Vrouw die werd doodgedrukt in het Capitool \u2018wilde de waarheid openbaren\u2019", "url": "https://www.volkskrant.nl/nieuws-achtergrond/vrouw-die-werd-doodgedrukt-in-het-capitool-wilde-de-waarheid-openbaren~bd9050f2/", "summary": "Voordat ze naar Washington DC vertrok, kocht ze een Trump-vlag en een paar bumperstickers in Myers\u2019 winkel in haar woonplaats Kennesaw in Georgia.\nRosanne Boyland is een van de vijf slachtoffers van de Capitool-bestorming: vier Trump-supporters en een politieagent.\nBeeld Joost de VriesDertiger Boyland werd waarschijnlijk doodgedrukt in de rellende menigte, volgens de politie betrof het een \u2018medisch noodgeval\u2019.\nHet progressieve deel van het stadje, veelal studenten van de Kennesaw State University, eiste verandering.\nHaar familie omschreef haar als een \u2018geweldig, vrolijk persoon\u2019 en een lieve tante voor haar twee nichtjes die haar \u2018Ro-ro\u2019 noemden.", "paragraphs": ["Rosanne Boyland (34), die woensdag omkwam in Washington, was een lieve meid, zegt de eigenaar van een winkel met racistische prullaria in haar woonplaats Kennesaw in Georgia. \u2018Ze dacht zoals de Trump-denkers.\u2019", "\u2018De goeden sterven jong\u2019, zegt Dent Myers. \u2018Daarom ben ik er nog.\u2019 De man met de grijze baard, zwarte bandana, houthakkershemd en twee .45 revolvers aan zijn heup wordt dit jaar 90. Met de \u2018goeden\u2019 bedoelt hij Rosanne Boyland, een 34-jarige Trump-aanhanger die woensdag omkwam in de massa bij het Capitool. Voordat ze naar Washington DC vertrok, kocht ze een Trump-vlag en een paar bumperstickers in Myers\u2019 winkel in haar woonplaats Kennesaw in Georgia.", "Rosanne Boyland is een van de vijf slachtoffers van de Capitool-bestorming: vier Trump-supporters en een politieagent. Luchtmacht-veteraan Ashli Babbitt (35) uit Californi\u00eb werd doodgeschoten. Programmeur Benjamin Phillips (50) uit Pennsylvania stierf aan een herseninfarct. Verkoopmedewerker Kevin Greeson (55) uit Alabama overleed aan een hartaanval. Agent Brian Sicknick (42) uit New Jersey kreeg een brandblusser op zijn hoofd.", "Voordat Boyland naar Washington DC vertrok, kocht ze een Trump-vlag en een paar bumperstickers in de winkel van Dent Myers, in haar woonplaats Kennesaw in Georgia. Beeld Joost de Vries", "Dertiger Boyland werd waarschijnlijk doodgedrukt in de rellende menigte, volgens de politie betrof het een \u2018medisch noodgeval\u2019. Haar zus Lonna vertelde aan lokale media hoe Rosanne het afgelopen jaar werd meegezogen in complottheorie\u00ebn. En hoe haar QAnon-overtuigingen geregeld tot felle discussies leidden tussen de zussen. Zo verdeeld als de familie Boyland was, zo verdeeld is het stadje Kennesaw waar Rosanne vandaan kwam.", "Kennesaw ligt op een half uur rijden van Atlanta, Georgia\u2019s gemengde en progressieve hoofdstad die langzaam uitdijt en de demografie in de omliggende gemeenten doet veranderen. Atlanta is de trotse geboorteplaats van Martin Luther King, Kennesaws claim to fame is een lokale wet die voorschrijft dat elk gezin verplicht is een wapen in huis te hebben. Tot een half jaar geleden hing de vlag van de zuidelijke Confederatie bij het lokale oorlogsmonument.", "Een bezienswaardigheid in het hart van Kennesaw is Wildman\u2019s Dent Myers Civil War Surplus & Herb Shop, een antiekwinkel tot de nok gevuld met racistische prullaria. De vriendelijke knar Myers doet bijna vermoeden dat zijn collectie uniformen, geweren, confederate vlaggen, boeken over rassentheorie\u00ebn en een pop met Ku Klux Klan-gewaad te ver doorgevoerde ironie is. Zijn racistische mopjes maken een einde aan de twijfel.", "Lieve meid", "\u2018Ze wilde de waarheid openbaren\u2019, zegt Myers over Boyland. \u2018Ze was een van de crew, iemand die dacht zoals de Trump-denkers.\u2019 Hij kende haar niet goed. Ze kwam zo nu en dan in zijn winkel, de laatste keer om een vlag te kopen die ze bij zich droeg toen ze stierf. \u2018Een lieve meid, heel intelligent. Wel wat zwaargebouwd.\u2019", "Op een steenworp afstand van Myers winkel staat het aangeharkte stadhuis van Kennesaw \u2013 witte zuilen, rode bakstenen, grijze dakpannen \u2013 waar ze hem inmiddels liever kwijt dan rijk zijn. In november stemde Georgia voor het eerst sinds 1992 weer op een Democratische presidentskandidaat. Vorige week stemde de staat ook in nipte meerderheid voor twee Democratische senaatskandidaten, een van hen de zwarte dominee Raphael Warnock uit de kerk van Martin Luther King.", "Het zuidelijke Georgia verandert en Kennesaw verandert mee, maar de bejaarde complotdenker laat zich niet verdrijven. In de zomer stonden vijf weekenden op rij honderden tot enkele duizenden Black Lives Matter-demonstranten voor de antiekwinkel. Myers stelde zich met zijn revolvers aan de heupen op voor de deur. Het progressieve deel van het stadje, veelal studenten van de Kennesaw State University, eiste verandering. De grote universiteit met haar diverse populatie is ook een facet van de gemeente.", "Vooralsnog overleeft de grijsaard, zijn winkel bestaat dit jaar vijftig jaar. Bovendien heeft hij zijn pr beter op orde dan de gemeente. Het stadhuis geeft geen commentaar, Myers ontvangt met open armen. Maar de confrontatie met de studenten is tekenend voor de verschuivende verhoudingen.", "\u2018Nee, het verbaast me niet dat er mensen uit Kennesaw bij het Capitool waren\u2019, zegt Ken Mills (49), een zwarte inwoner die in de vrieskou een rondje jogt rond de skatebaan in Swift Cantrell Park. \u2018We hebben hier nog steeds radicale boventonen.\u2019 Hij vertelt dat hij een van de demonstranten was bij Myers\u2019 winkel. De ingenieur verhuisde twintig jaar geleden met zijn gezin naar Kennesaw. \u2018Toen was 1 procent van de bevolking zwart. Dat is sindsdien veranderd in een prettige mix van mensen. We houden van deze stad.\u2019", "\u2018We hebben hier nog steeds radicale boventonen', vertelt inwoner Ken Mills. Beeld Joost de Vries", "Basket", "Mills zit er een nul naast, maar de trend klopt. In 2000 was volgens offici\u00eble cijfers 10 procent van de 21 duizend inwoners zwart, inmiddels is dat ruim 25 procent van de bijna 35 duizend inwoners. Rond het kleine historische centrum met Victoriaanse huizen, het museum over de Amerikaanse burgeroorlog en de winkel van \u2018Wildman\u2019, hebben de bossen plaatsgemaakt voor suburbs. Trump-supporters wonen naast Biden-stemmers in vrijstaande huizen met twee auto\u2019s op de oprit en een basketbalbord ernaast.", "\u2018Het is heel verdrietig wat er is gebeurd\u2019, zegt de witte makelaar Regina Crafton (49) voor haar huis in de wijk Heritage Club. Ze rijdt haar auto van de oprit om de weg vrij te maken voor de auto van een vertrekkend familielid. \u2018Mensen zijn misleid door de president.\u2019 Zij stemde Democratisch, sommige vrienden in Kennesaw stemden Trump. \u2018Ik kan er niet bij hoe ze in zijn idee\u00ebn blijven geloven.\u2019 Ze is niet opgelucht door de winst van Biden, de tegenstellingen zijn te groot geworden.", "Zo groot dat Rosanne Boyland ondanks waarschuwingen van haar zus naar het Trump-protest ging en niet meer terugkwam. Haar familie omschreef haar als een \u2018geweldig, vrolijk persoon\u2019 en een lieve tante voor haar twee nichtjes die haar \u2018Ro-ro\u2019 noemden. Maar ook een vrouw die zich \u2018gepassioneerd\u2019 in de meest radicale uitwassen van de Trump-aanhang stortte. De president had zijn achterban opgeroepen om naar Washington te komen en Rosanne moest erbij zijn.", "Ze had geworsteld met problemen, zegt Dent Myers. \u2018Maar die had ze opgelost.\u2019 Volgens Amerikaanse media was Boyland een herstellende drugsverslaafde. Ze wilde afkick-coach worden."], "authors": ["Joost De Vries"], "keywords": ["openbaren", "zijn", "van", "capitool", "en", "een", "ze", "met", "vrouw", "waarheid", "myers", "wilde", "het", "kennesaw", "haar", "werd", "doodgedrukt", "die"], "pubDate": "2021-01-10T07:30:32Z", "publicationId": "1a359314-37ee-33a8-8de7-301d3eb2ed28"}