{"id": "6023580d-7423-37bd-be4f-cad81417e317", "title": "De grootste clubiconen van FC Emmen zijn geboren Amsterdammers", "url": "https://www.parool.nl/sport/de-grootste-clubiconen-van-fc-emmen-zijn-geboren-amsterdammers~bc06dfc1/", "summary": "Ajax speelde pas drie keer officieel tegen Emmen, dat in 2018 voor het eerst promoveerde naar de eredivisie.\nDrie keer werd gewonnen: twee keer met 5-0 en \u00e9\u00e9n keer met 5-2.\nHij was jaren de onbetwiste nummer \u00e9\u00e9n van Nederland, maar hij miste het WK van 1974.\nDe werkelijke reden van de afwezigheid van Van Beveren kwam voort uit een financieel conflict met Johan Cruijff en diens schoonvader Cor Coster.\nTussen Cruijff en Van Beveren komt het niet meer goed, met de (interland)carri\u00e8re van de PSV\u2019er ook niet.", "paragraphs": ["Ajax-FC Emmen werd vorig jaar een overtuigende zege voor Ajax: 5-0. Hier viert Klaas-Jan Huntelaar zijn 4-0, samen met Razvan Marin, Sergi\u00f1o Dest (nummer 28), Hakim Ziyech, Quincy Promes en Daley Blind. Beeld BSR Agency", "Hoe eindigde FC Emmen-Ajax vorig seizoen?", "Het duel stond voor zondag 12 april op het programma, maar toen was de competitie stilgelegd vanwege de coronapandemie. Ajax speelde pas drie keer officieel tegen Emmen, dat in 2018 voor het eerst promoveerde naar de eredivisie. Drie keer werd gewonnen: twee keer met 5-0 en \u00e9\u00e9n keer met 5-2.", "Hoe staat FC Emmen ervoor?", "Beroerd. De ploeg van trainer Dick Lukkien verloor de laatste vier wedstrijden en staat voorlaatste. Alleen Fortuna is met drie punten even slecht aan het seizoen begonnen.", "Op welke speler richten we de schijnwerpers?", "De inbreng van Dusan Tadic op de linkerflank bij Ajax is indrukwekkend. In dertien duels is de Servi\u00ebr betrokken bij vijftien goals. Hij maakte er negen zelf, hij bereidde er zes voor. Toch is Tadic secuurder als spits, volgens data-analysebedrijf FBM. Hij lijdt minder balverlies, heeft minder kansen nodig om te scoren en hij levert een grotere defensieve bijdrage. De rol in de punt van de aanval beperkt hem ook. Tadic heeft de vrijheid langs de zijlijn nodig om zijn creativiteit aan te wenden; hij is vaker aan de bal en kan meer invloed uitoefenen op het aanvalsspel van zijn ploeg. Een kille afmaker is hij niet. Vier Ajacieden hebben minder minuten nodig om een goal te maken dan Tadic: Klaas-Jan Huntelaar, David Neres, Quincy Promes en Lassina Traor\u00e9.", "Wie zijn de clubiconen van FC Emmen?", "Dat zijn vreemd genoeg twee Amsterdammers. De \u00e9\u00e9n is de legendarische doelman Jan van Beveren, die op", "15-jarige leeftijd debuteerde voor (toen nog) VV Emmen en naar wie een tribune is vernoemd in het stadion De Oude Meerdijk. De ander geniet minder bekendheid: Michel van Oostrum, voormalig jeugdspeler van Ajax. Mister Emmen. Topscorer aller tijden van de club met 186 goals in 339 wedstrijden. Tegenwoordig is hij uitbater van een pannenkoekenrestaurant in Lelystad: De Polderpannenkoek.", "Welk verhaal uit de oude doos komt in de aanloop naar dit duel naar boven?", "De gebroken carri\u00e8re van keeper Jan van Beveren. Hij was jaren de onbetwiste nummer \u00e9\u00e9n van Nederland, maar hij miste het WK van 1974. Op dat toernooi zou Oranje een \u2018meevoetballende\u2019 doelman (Jan Jongbloed) nodig hebben gehad. Jongbloed blijkt in zeven WK-wedstrijden slechts \u00e9\u00e9n relevante ingreep buiten het strafschopgebied te hebben verricht. De werkelijke reden van de afwezigheid van Van Beveren kwam voort uit een financieel conflict met Johan Cruijff en diens schoonvader Cor Coster. Zo maakt Ruud Doevendans duidelijk in het boek \u2018Klem!\u2019 uit 2007. Tussen Cruijff en Van Beveren komt het niet meer goed, met de (interland)carri\u00e8re van de PSV\u2019er ook niet."], "authors": ["Dick Sintenie"], "keywords": ["grootste", "\u00e9\u00e9n", "van", "clubiconen", "het", "hij", "met", "zijn", "een", "amsterdammers", "emmen", "en", "fc", "geboren", "voor"], "pubDate": "2020-11-27T08:39:11+01:00", "publicationId": "a3002aeb-6d5a-3894-adcb-0212effbc567"}