{"id": "81c066fe-7819-3e27-a47e-d5f17f9a6e43", "title": "Zorgen over verkiezingen in maart: \u2018Er kunnen duizenden stemmen verloren gaan\u2019", "url": "https://www.parool.nl/nederland/zorgen-over-verkiezingen-in-maart-er-kunnen-duizenden-stemmen-verloren-gaan~b6a99a4c/", "summary": "Beeld ANPIn een brandbrief van de Vereniging Nederlandse Gemeenten (VNG) en het Genootschap van Burgemeesters staat dat de \u2018uitvoerbaarheid\u2019 van de verkiezingen \u2018onder druk\u2019 staat.\nZij waarschuwen dat \u2018de zorgvuldigheid van het stemproces en de betrouwbaarheid van de uitslag\u2019 in gevaar komen als er n\u00f3g meer coronamaatregelen komen.\nZij krijgen voor de verkiezingen een stempas, en een aantal dagen later een stemformulier, thuisgestuurd.\nOpstoppingenOok zijn er zorgen over de vervroegde opening van sommige stembureaus.\nDe inhoud van brievenbussen kan gejat worden en ook bij het transport kan van alles misgaan.", "paragraphs": ["Beeld ANP", "In een brandbrief van de Vereniging Nederlandse Gemeenten (VNG) en het Genootschap van Burgemeesters staat dat de \u2018uitvoerbaarheid\u2019 van de verkiezingen \u2018onder druk\u2019 staat. Zij waarschuwen dat \u2018de zorgvuldigheid van het stemproces en de betrouwbaarheid van de uitslag\u2019 in gevaar komen als er n\u00f3g meer coronamaatregelen komen.", "Grootste kopzorg is het briefstemmen. Zo\u2019n 2,4 miljoen Nederlanders van 70 jaar en ouder mogen hun stem per post uitbrengen. Zij krijgen voor de verkiezingen een stempas, en een aantal dagen later een stemformulier, thuisgestuurd. Volgens de Kiesraad kunnen deze kiezers makkelijk worden be\u00efnvloed: een ander kan thuis voor hen bepalen welk vakje wordt ingekleurd.", "Opstoppingen", "Ook zijn er zorgen over de vervroegde opening van sommige stembureaus. De Kamerverkiezingen zijn op woensdag 17 maart. Een klein deel van de stembureaus gaat al open op de maandag en dinsdag ervoor. Het kabinet wil er daarmee voor zorgen dat mensen met een kwetsbare gezondheid niet in de rij hoeven te staan.", "\u201cMaar het risico is juist dat veel meer mensen op die dagen hun stem willen uitbrengen,\u201d zei Kiesraad-voorzitter Jan-Kees Wiebenga dinsdag tijdens een briefing in de Tweede Kamer. \u201cAangezien er dan veel minder stembureaus zijn, krijg je misschien wel opstoppingen.\u201d Toch is het openen van extra stembureaus op maandag en dinsdag g\u00e9\u00e9n optie, zo stelt de VNG. Gemeenten hebben nu al de grootste moeite om genoeg vrijwilligers te vinden.", "Vroege exitpolls", "Ondertussen zijn Kamerleden bezorgd over peilingen en exitpolls op maandag en dinsdag. Als op die dagen tussenstanden bekend worden gemaakt, kan dit kiezers be\u00efnvloeden. \u201cBurgers zullen strategisch gaan stemmen,\u201d waarschuwde Denk-Kamerlid Sel\u00e7uk \u00d6zt\u00fcrk tijdens de briefing. \u201cDaarvan profiteren de grootste partijen in de peilingen, dat zijn nu de VVD en de PVV. Andere partijen gaat het stemmen kosten.\u201d", "Minister Kajsa Ollongren (Binnenlandse Zaken) wil de exitpolls niet verbieden. W\u00e9l gaat ze in gesprek met peilbureaus en media, om ze op het hart te drukken pas op woensdagavond 17 maart met exitpolls te komen, en niet in de dagen ervoor.", "Bevestiging", "Ook bekijkt het ministerie of briefstemmers een bevestiging kunnen krijgen of hun stem is aangekomen. \u201cIk maak mij echt zorgen,\u201d zegt \u00d6zt\u00fcrk (Denk). \u201cEr kunnen duizenden stemmen verloren gaan. De inhoud van brievenbussen kan gejat worden en ook bij het transport kan van alles misgaan. Dat kan heel veel politieke problemen veroorzaken.\u201d"], "authors": ["Peter Winterman"], "keywords": ["duizenden", "van", "stemmen", "verkiezingen", "verloren", "het", "op", "maart", "gaan", "zijn", "kan", "een", "kunnen", "en", "dat", "te", "zorgen", "er"], "pubDate": "2020-12-08T21:41:04+01:00", "publicationId": "a3002aeb-6d5a-3894-adcb-0212effbc567"}