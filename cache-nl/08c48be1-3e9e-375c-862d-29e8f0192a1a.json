{"id": "08c48be1-3e9e-375c-862d-29e8f0192a1a", "title": "Timmermans: \u2018EU moet durven brexitoverleg af te breken\u2019", "url": "https://www.parool.nl/wereld/timmermans-eu-moet-durven-brexitoverleg-af-te-breken~b48ea40a/", "summary": "\u201cHet is echt een dubbeltje op zijn kant op dit moment.\nHet is heel spannend.\u201dVolgens Timmermans zijn \u2018de economische en menselijke gevolgen\u2019 van een \u2018no deal\u2019 zijn \u2018heel verregaand\u2019.\n\u2018Dan niet\u2019Maar de EU moet bereid zijn de onderhandelingen ook te laten klappen, benadrukt Timmermans.\n\u201cAls de andere partij niet wil inschikken en niet een compromis wil vinden, moet je ook de bereidheid hebben om te zeggen: dan niet.\u201dDe afgelopen dagen spraken sommige EU-landen hun zorg uit of hoofdonderhandelaar Michel Barnier niet te veel zou weggeven.\nTot een paar dagen geleden wilde de Europese Commissie nog niet vooruitlopen op het stranden van het overleg en niet ingaan op voorbereidingen voor het geval dat.", "paragraphs": ["Frans Timmermans sprak zondagochtend in Buitenhof. Beeld EPA", "De tijd raakt op voor afspraken die moeten voorkomen dat handel en verkeer tussen het VK en de EU vanaf 1 januari op grote belemmeringen stuiten, maar Londen en Brussel hebben \u2018een paar hele grote onderwerpen nog lang niet opgelost', zei Timmermans in het tv-programma Buitenhof. \u201cHet is echt een dubbeltje op zijn kant op dit moment. Het is heel spannend.\u201d", "Volgens Timmermans zijn \u2018de economische en menselijke gevolgen\u2019 van een \u2018no deal\u2019 zijn \u2018heel verregaand\u2019.", "\u2018Dan niet\u2019", "Maar de EU moet bereid zijn de onderhandelingen ook te laten klappen, benadrukt Timmermans. \u201cAls de andere partij niet wil inschikken en niet een compromis wil vinden, moet je ook de bereidheid hebben om te zeggen: dan niet.\u201d", "De afgelopen dagen spraken sommige EU-landen hun zorg uit of hoofdonderhandelaar Michel Barnier niet te veel zou weggeven. Barnier praat maandagochtend de ambassadeurs van de lidstaten bij.", "Schade beperken", "De Europese Commissie werkt intussen \u2018hard\u2019 om de schade te beperken als de onderhandelingen stuklopen, zegt Timmermans. EU-landen als Nederland vragen volgens hem \u2018terecht van de Europese Commissie\u2019 dat die voorbereidingen treft voor een no deal.", "Tot een paar dagen geleden wilde de Europese Commissie nog niet vooruitlopen op het stranden van het overleg en niet ingaan op voorbereidingen voor het geval dat. Maar de commissie zou daarvan snel werk moeten maken als de Britten en de EU eind vorige week nog geen zicht zouden hebben op een akkoord, zei Barnier toen al."], "authors": [], "keywords": ["brexitoverleg", "commissie", "van", "af", "durven", "eu", "het", "op", "timmermans", "breken", "zijn", "moet", "een", "niet", "te", "en"], "pubDate": "2020-12-06T16:05:24+01:00", "publicationId": "a3002aeb-6d5a-3894-adcb-0212effbc567"}