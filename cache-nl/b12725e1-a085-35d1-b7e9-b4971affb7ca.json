{"id": "b12725e1-a085-35d1-b7e9-b4971affb7ca", "title": "Zo maak je iets lekkers met de overgebleven friet van gisteren", "url": "https://trouw.nl/recepten/zo-maak-je-iets-lekkers-met-de-overgebleven-friet-van-gisteren~b47dd3ad/", "summary": "Draag je een colbertje of een jasje?\nHet geheim van een perfecte tortilla leerde ik ooit van een Spaanse: de geklutste eieren niet in de pan gieten, maar eerst mengen met de gare aardappel-ui, dan krijg je een veel mooiere koek.\nBeeld Karin LuitenTortilla van patat (tortilla van friet)Tip Lekker als lunch, of met een ferme salade erbij als \u00addiner.\ndiepvriesdoperwten\u2022 1 grote ui\u2022 5 grote eieren\u2022 8 eetlepels olijfolie\u2022 peper uit de molenLaat de doperwten vast ontdooien in een bakje met een scheut kokend water.\nGiet de kom leeg boven de pan en duw aan met een spatel.", "paragraphs": ["Is het nu taartje of \u00adgebakje? Zeg je koelkast of ijskast? Vaatwasser of afwasmachine? Ga je naar de zaak of naar \u00adkantoor? Draag je een colbertje of een jasje? Hele vetes worden uitgevochten over hoe het \u00adeigenlijk heurt, maar de heftigste discussies zijn die tussen #teampatat en #teamfriet. Grappig genoeg zaten beide termen ooit gemoedelijk aan elkaar vastgeklonken als patates frites. Wat vast een belgicisme is, want het Frans kent alleen pommes frites. Al beperkt elke Fransman zich slechts tot \u2018des frites\u2019, want \u2018pommes\u2019 is meer voor Duitsers. Mij maakt het niet uit, ik gebruik patat en friet vrolijk door elkaar.", "Wat ik erger vind, is dat er van die gefrituurde aardappelstaafjes toch vaak wat overblijft. \u00adBewaren is geen optie, want opgewarmde patat is echt heel vies. En voor u nu allemaal in de pen klimt, jazeker, ook ik ga met \u00adenige regelmaat naar de snackbar. Een mens hoeft niet altijd alles zelf te doen. Zeker als je, zoals ik, geen friteuse hebt of wilt. Goeie omfietsfriet, daar kun je mij voor wakker maken.", "Maar laatst had ik dus een portie over, en omdat wij hier thuis van het nooit niks weggooien zijn, bedacht ik dat het best in een tortilla kon. Die bestaat immers bij de gratie van langdurig in een plens olijfolie gesudderde aardappelschijfjes met uien. Patat is al kant-en-klaar oliedoorstoofd, dus hoeven alleen de uien nog. En voor de gezelligheid gooide ik ook nog wat doperwten in de strijd.", "Het geheim van een perfecte tortilla leerde ik ooit van een Spaanse: de geklutste eieren niet in de pan gieten, maar eerst mengen met de gare aardappel-ui, dan krijg je een veel mooiere koek.", "De eerstgebakken kant wordt mooi bruin en krokant, de andere kant blijft lichter van kleur, maar daardoor heb je wel fraai frietzicht. Kies zelf maar welke kant u serveert. Mag ook koud, zolang het maar niet net-uit-de-koelkast-koud is. Of was het nou ijskast?", "Beeld Karin Luiten", "Tortilla van patat (tortilla van friet)", "Tip Lekker als lunch, of met een ferme salade erbij als \u00addiner. Of snij in stukjes en serveer bij de borrel, met prikkertjes erin.", "Voor vier personen:", "\u2022 portie oude patat (150-200 gr.)", "\u2022 100 gr. diepvriesdoperwten", "\u2022 1 grote ui", "\u2022 5 grote eieren", "\u2022 8 eetlepels olijfolie", "\u2022 peper uit de molen", "Laat de doperwten vast ontdooien in een bakje met een scheut kokend water. Snij de ui in dunne halve ringen. Verhit zes eet\u00adlepels olijfolie in een koekenpan (\u00d8 22- 24 cm). Fruit daarin de ui zachtjes 10 minuten. Snij intussen de patat in stukjes van 2 cm. Schep door de uien en laat dit 5 minuten zachtjes sudderen.", "Klop in een grote kom de eieren los met flink wat peper uit de molen. Zout hoeft niet, friet is al zout. Als het goed is, nemen ui en patat bij het bakken alle olie op. Zoniet, giet dan de overtollige olie af. Kieper de inhoud van de friet-uipan bij het ei. Doe de doperwten erbij, schep alles om en laat 5 minuten staan.", "Veeg de pan schoon, laat deze opnieuw heet worden en verhit 2 eetlepels olie erin. Giet de kom leeg boven de pan en duw aan met een spatel. Bak onder een deksel op vrij laag vuur tot de tortilla bijna stevig is (10-15 minuten). Leg een bord op de pan, draai alles samen om en laat de tortilla ondersteboven voorzichtig terugglijden in de pan. Bak ook deze kant nog 5 minuten.", "Karin Luiten geeft een moderne draai aan klassieke gerechten. Tips: info@kokenmetkarin.nl."], "authors": ["Karin Luiten"], "keywords": ["zo", "van", "patat", "het", "tortilla", "pan", "met", "ik", "gisteren", "maak", "een", "je", "en", "friet", "overgebleven", "lekkers", "iets"], "pubDate": "2020-11-14T08:14:00+01:00", "publicationId": "b66cd8e4-4294-3571-bcd7-e490527f1a48"}