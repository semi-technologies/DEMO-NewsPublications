{"id": "a74645a9-1243-3768-8946-8691e0352d0d", "title": "Samsung Galaxy Watch3", "url": "https://www.rtlnieuws.nl/tech/artikel/5204721/samsung-galaxy-watch3", "summary": "Maar binnen die concurrentie is Samsung al jarenlang de uitschieter, met de Galaxy Watch3 als voorlopig beste paard van stal.\nDe Watch3 is de fraaiste smartwatch die Samsung tot nu toe heeft gemaakt, met een fel, scherp, rond scherm dat altijd aan staat.\nDe Galaxy Watch3 heeft een enorm aanbod wijzerplaten van derden, maar het app-aanbod blijft achter.\nAl met al doet de Galaxy Watch3 de meeste dingen die je van een smartwatch verlangt, is hij mooi en snel en is de batterijduur prima.\nDe Samsung Galaxy Watch3 in de formaten 41mm en 45mm, met introductieprijzen van respectievelijk 429 en 459 euro.", "paragraphs": ["'Bij gebrek aan beter' klinkt misschien wat negatief, maar dat is het niet per se. Het zit zo: de lat voor slimme horloges wordt momenteel bepaald door de Apple Watch. Die heeft de lat erg hoog gelegd: op zichzelf een zeer complete smartwatch met de allerbeste integratie met een gekoppelde iPhone. Daar komt het gros van de concurrentie in de verste verte niet bij in de buurt. Maar binnen die concurrentie is Samsung al jarenlang de uitschieter, met de Galaxy Watch3 als voorlopig beste paard van stal.", "Samsung zit in een redelijk unieke positie als maker van zowel de chips, het scherm en de software van dit horloge. Alles is daardoor net wat beter op elkaar afgestemd, en dat is te merken. De Watch3 is de fraaiste smartwatch die Samsung tot nu toe heeft gemaakt, met een fel, scherp, rond scherm dat altijd aan staat.", "Zeker niet onbelangrijk: het ontwerp. De Galaxy Watch3 ziet eruit als een horloge. Dat is nogal wat, want de meeste smartwatches zien eruit als een smartwatch, zoals de hoekige Apple Watch die altijd duidelijk herkenbaar is. De Watch3 heeft twee knopjes aan de zijkant, doodgewoon ogende bandjes en een draaibare ring langs de rand, al dan niet met groefjes. Het traditionele ontwerp maakt het horloge wel vrij fors, de Watch Active 2 van Samsung is wat dat betreft wat subtieler.", "De bediening is soepel en bepaalt in grote mate de manier waarop je dit horloge gebruikt. Draai met de ring rond het scherm en je bladert door de verschillende schermen heen. Draai vanaf het thuisscherm tegen de klok in en je komt langs alle notificaties van je telefoon, van WhatsAppjes tot meldingen van je podcast-app. Draai met de klok mee, en je bladert snel langs widgets: agenda, hartslag, weer en tal van sportopties.", "Dat werkt allemaal prima, maar ook niet meer dan dat. De Galaxy Watch3 heeft een enorm aanbod wijzerplaten van derden, maar het app-aanbod blijft achter. Uitzondering is de ingebouwde Spotify-app: download nummers voor tijdens het sporten en laat je telefoon thuis. Al met al doet de Galaxy Watch3 de meeste dingen die je van een smartwatch verlangt, is hij mooi en snel en is de batterijduur prima.", "Dit horloge werkt ook in combinatie met een iPhone, toch raden we dat af: neem dan een Apple Watch. Heb je een Samsung-telefoon dan is de stap naar deze Galaxy Watch naadloos, maar ook voor alle andere Android-eigenaren raden we hem warm aan. Kost iets meer stappen bij de installatie, maar dat is eenmalig. De prijs is bovendien netjes: 299 euro voor het 40 millimeter-model, 319 euro voor de 44 millimeter-uitvoering, beide in aluminium. Uitvoeringen in roestvrijstaal zijn 100 euro duurder.", "De Samsung Galaxy Watch3 in de formaten 41mm en 45mm, met introductieprijzen van respectievelijk 429 en 459 euro. Check Belsimpel voor de actuele prijs; de horloges zijn daar al fors in prijs gedaald."], "authors": [], "keywords": ["van", "voor", "en", "een", "samsung", "watch3", "met", "galaxy", "het", "maar", "dat", "je"], "pubDate": "2020-12-22T00:54:15Z", "publicationId": "ce2257c9-a2d2-3c8b-975a-6872cbf4036a"}