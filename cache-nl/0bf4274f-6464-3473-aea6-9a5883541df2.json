{"id": "0bf4274f-6464-3473-aea6-9a5883541df2", "title": "Rijm geeft het gevoel dat iets waar is, kijk maar naar reclameleuzen en het Liedboek voor de Kerken", "url": "https://trouw.nl/wetenschap/rijm-geeft-het-gevoel-dat-iets-waar-is-kijk-maar-naar-reclameleuzen-en-het-liedboek-voor-de-kerken~bb662e20/", "summary": "Bakker noemde het samenstellen van het rijmwoordenboek een verslaving.\nRijm geeft het gevoel dat iets waar isHet artikel over het rijmwoordenboek was een logische opmaat naar Sinterklaas.\nBovendien geeft rijm het gevoel dat iets waar is.\nNiet voor niets rijmen veel reclameleuzen, en ook het Liedboek voor de Kerken heeft van deze kloppende kracht gebruikgemaakt.\nTerecht wees Jaap Bakker in het stuk van Becker ook op het gevaar van schrikkelrijm: rijmen op de verkeerde klemtoon.", "paragraphs": ["Op 24 november schreef Sander Becker in deze krant een stuk over het rijmwoordenboek van Jaap Bakker. Bakker noemde het samenstellen van het rijmwoordenboek een verslaving. \u201cVerzamelwoede in combinatie met ordeningszucht.\u201d Heel herkenbaar. Rijm scherpt de geest. Jaap Bakker is ook altijd blij als je nog een woord aandraagt. Want hoe compleet zijn standaardwerk ook is, er zijn toch woorden die jarenlang aan de aandacht ontsnappen.", "Zo zag ik ooit dat bij het lemma -\u00f2\u00e8st (het op z\u2019n Engels uitgesproken -oest, als in \u2018Als Tom over het water cruiset / dan is een zwemmer not amused\u2019 het woord \u2018gesnoozed\u2019 ontbrak. Wie zoiets naar Jaap Bakker mailt, krijgt onverwijld een vrolijke reactie: \u201cIk heb het woord in alle vervoegingen bijgeschreven!\u201d Evenzo zag ik op teletekst ooit een bericht over een skeletonster, waarna ik het lemma -onster opsloeg waar alleen monster, urinemonster en Monster (plaatsnaam) stonden. Gelijk antwoordde Jaap: \u201cIk heb nu vier woorden toe kunnen \u00advoegen: badmintonster, skeletonster, badmintonner en skeletonner!\u201d", "Er zou een jaarlijkse welordeningsprijs in het leven geroepen moeten worden, voor iemand die iets op een weldadige manier geordend heeft. De eerste laureaat is dan Jaap Bakker. (Eervolle vermelding verdient dit jaar Lisa Huissoon, die een boek schreef, \u2018Alle mensen die ik ken\u2019, waarin zij alle (meer dan tweeduizend) mensen die ze kent op alfabet geordend heeft \u2013 van haar familie tot haar (oud-)collega\u2019s tot mensen bij wie ze ooit op de bank heeft overnacht. Een duizelingwekkende prestatie. 12 Timmen, 29 Annes, 1 Roel maar wel 2 J\u00fclides, enzovoort \u2013 bij sommigen heeft ze korte herinneringen geschreven.)", "Rijm geeft het gevoel dat iets waar is", "Het artikel over het rijmwoordenboek was een logische opmaat naar Sinterklaas. Rijm hoort bij Sinterklaas, zoals gedonder hoort bij ouderenpartijen. Rijm heeft een natuurlijke elegantie, zoals wiskundebewijzen die ook kunnen hebben. Bovendien geeft rijm het gevoel dat iets waar is. Niet voor niets rijmen veel reclameleuzen, en ook het Liedboek voor de Kerken heeft van deze kloppende kracht gebruikgemaakt. De elegantie van een rijmpaar kan wel slijten. Denken/schenken is niet meer mooi te noemen, en alle radioreclames waarin \u2018snel\u2019 op \u2018punt nl\u2019 rijmt, moeten worden verboden. Maar het rijmt wel!", "Rijm is een klankovereenkomst vanaf de laatste beklemtoonde lettergrepen van twee woorden, waarbij de laatste medeklinker(klank) daarv\u00f3\u00f3r verschilt. Speculaas rijmt dus niet op Sint-Nicolaas, omdat het allebei -laas is. (Dat heet verwarrend genoeg rijk rijm). Terecht wees Jaap Bakker in het stuk van Becker ook op het gevaar van schrikkelrijm: rijmen op de verkeerde klemtoon. \u2018Niets is zo zoet / als Sinterklaas\u2019 snoepgoed\u2019 is geen rijm, omdat -oet niet hetzelfde klinkt als -oepgoed. \u2018Weet je wat die troep doet? / vroeg de tandarts over snoepgoed\u2019 kan wel.", "De \u00f9il van Minerva / hing vredig te sterv\u00e2h", "Het lijkt streng, maar hierna is alles geoorloofd in een Sinterklaasgedicht. Rijm is het enige criterium \u2013 vergeet metrum en andere ingewikkelde zaken. Verbaster woorden als dat helpt (Voor Annie / kocht Sint een waterkannie\u2019), doe alles wat God of Drs. P verboden heeft als je haast hebt (Ant, ant, ant / Je had een lekke band / Uutsie, uutsie, uutsie / Hier heb je wat solutie) of schrijf een gedicht in fictief Haags als dat een rijmpaar oplevert (De \u00f9il van Minerva / hing vredig te sterv\u00e2h). Als het maar rijmt.", "Natuurlijk wordt creativiteit wel op prijs gesteld. Voor Annabel Nanninga (Christmas was nog nooit zo merry / want je viert het zonder Thierry) of Theo Hiddema (Sint komt met een soort van ferry / Theo komt nu zonder Thierry) liggen de mogelijkheden voor de hand. Nog \u00e9\u00e9n laatste tip: begin niet te vroeg. Elke klus strekt zich uit over de tijd die ervoor beschikbaar is. Met als handige wiskundige conclusie: alles kan in \u00e9\u00e9n minuut.", "PS: In mijn vorige column rekende ik voor dat in een vierkante meter ruim 16 A4\u2019tjes passen, op basis van de afmetingen van een A4 (210x297 mm), maar door drie lezers werd ik mild maar beslist op de vingers getikt dat de oppervlakte van een A4 per definitie 1/16 van een vierkante meter is. Waarvan akte.", "Jan Beuving is wiskundige en cabaretier. Hij speelt in zijn column met natuurwetenschappen en taal. Lees hier zijn eerdere columns."], "authors": ["Jan Beuving"], "keywords": ["van", "als", "het", "waar", "maar", "reclameleuzen", "naar", "op", "ik", "liedboek", "die", "een", "dat", "kijk", "rijm", "kerken", "voor"], "pubDate": "2020-12-06T14:00:00+01:00", "publicationId": "b66cd8e4-4294-3571-bcd7-e490527f1a48"}