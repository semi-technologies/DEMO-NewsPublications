{"id": "1829ef86-9a6a-302a-bb8b-f5611a7ddb86", "title": "Kleipoppetje Piemelman verdeelt tv-kijkend Denemarken met zijn penis", "url": "https://volkskrant.nl/nieuws-achtergrond/kleipoppetje-piemelman-verdeelt-tv-kijkend-denemarken-met-zijn-penis~b0a3e3d0/", "summary": "Een scene uit de animatie John Dillermand: het hoofdpersonage vliegt door de lucht aan ballonnen die aan zijn penis bevestigd zijn.\nDe eerste afleveringen over het kleimannetje dat met zijn multi-inzetbare, rood-wit-gestreepte geslachtsdeel een extreem burgerlijk ogende Deense buitenwijk in verwarring brengt, zijn honderdduizenden keren bekeken.\nSowieso maakt de wat sullige Dillermand met zijn na\u00efef-uitpuilende ogen en zijn ouderwetse mannenbadpak geen bedreigende indruk.\nHet is een grote kleuter, die soms de controle over zichzelf kwijtraakt, maar met een beetje aansturing het liefst wil helpen en het goede doen.\nJohn Dillermand luistert altijd naar zijn moeder, een weinig spraakzame grijze matrone met een hondje, die zuchtend ingrijpt als de piemel weer eens een loopje met zijn bezitter heeft genomen.", "paragraphs": ["Een scene uit de animatie John Dillermand: het hoofdpersonage vliegt door de lucht aan ballonnen die aan zijn penis bevestigd zijn. Beeld REUTERS", "De doelgroep, kinderen van 4 tot 8, vindt het een hit. De eerste afleveringen over het kleimannetje dat met zijn multi-inzetbare, rood-wit-gestreepte geslachtsdeel een extreem burgerlijk ogende Deense buitenwijk in verwarring brengt, zijn honderdduizenden keren bekeken.", "Sommige volwassenen reageren zacht gezegd terughoudender op Dillermand, vertaald \u2018Piemelman\u2019. Geen verrassing natuurlijk. Vooral internationaal wordt met afwijzende verbazing gereageerd op de, zoals CNN schrijft, \u2018man with the huge and uncontrollable penis\u2019.", "In Denemarken zelf vroeg schrijver Anne Lise Marstrand-J\u00f6rgensen zich af of \u2018dat werkelijk de boodschap is die we willen meegeven aan kinderen midden in een #MeToo-golf?\u2019 Ze doelt op de recente aanklacht van de bekende Deense tv-presentator Sofie Linde tegen een aantal mannelijke publieke-omroepcoryfee\u00ebn. Die zouden haar in het verleden hebben gedwongen tot seksuele handelingen. Ook Deense rechtspopulisten, sowieso geen vrienden van de publieke omroep, spreken schande van John Dillermand en willen dat de serie wordt verboden.", "Gedurfde kinderseries", "Maar de meeste Denen, ook ouders, sluiten het ongemakkelijke tekenfilmfiguurtje in hun hart. Denemarken een traditie van gedurfde, soms controversi\u00eble, kinderseries. Net als Nederland, waar de VPRO in 1989 een geestelijk voorouder schiep van John Dillermand in de vorm van Purno de Purno (een mannetje in een paars schaatspak dat seksueel getinte woordgrapjes maakte en \u2018sapperedosio\u2019 uitriep). \u2018We denken dat het belangrijk is om verhalen te vertellen over lichamen\u2019, verklaarde de Deense omroep vorige week op Facebook.", "John Dillermand viert de verjaardag van zijn oma. Beeld via REUTERS", "Vorig jaar nog zorgde de DR voor opschudding met een jeugdprogramma waarin volwassenen zich voor de camera uitkleedden, om te laten zien dat elk menselijk lichaam anders is en dat de meeste blote mensen er niet uitzien als Instagram-modellen. De kinderseries op DR, ook John Dillermand, worden uitgebreid doorgesproken met psychologen.", "Morten Skov Hansen, hoofd jeugdprogrammering van DR, zegt in interviews dat kleine kinderen geen enkele seksuele associatie hebben bij een piemel, maar dat ze het wel een raar en fascinerend ding vinden. \u2018Het programma gaat niet over genitali\u00ebn, maar over trouw zijn aan jezelf, inclusief je gebreken.\u2019", "Geen greintje seksualiteit", "Aan de lange, bijna staartachtige penis van John Dillermand zit ook geen greintje seksualiteit. Volgens het Duitse tijdschrift Der Spiegel komt het ding nog het meest in de buurt van de staart van de marsupilami, het fantasiebeest van de Belgische striptekenaar Franquin. Sowieso maakt de wat sullige Dillermand met zijn na\u00efef-uitpuilende ogen en zijn ouderwetse mannenbadpak geen bedreigende indruk. Het is een grote kleuter, die soms de controle over zichzelf kwijtraakt, maar met een beetje aansturing het liefst wil helpen en het goede doen.", "John Dillermand luistert altijd naar zijn moeder, een weinig spraakzame grijze matrone met een hondje, die zuchtend ingrijpt als de piemel weer eens een loopje met zijn bezitter heeft genomen. Als Dillermand ballonnen aan zijn piemel bindt die hem hoog de lucht in laten zweven, twijfelt ze geen moment, grijpt haar luchtbuks en schiet de tros lek. John landt in de achtertuin, waar hij braaf met zijn blokken gaat spelen. Eind goed, al goed."], "authors": ["Sterre Lindhout"], "keywords": ["zijn", "van", "dillermand", "kleipoppetje", "en", "met", "penis", "een", "john", "verdeelt", "denemarken", "geen", "piemelman", "het", "dat", "tvkijkend"], "pubDate": "2021-01-10T17:16:52Z", "publicationId": "1a359314-37ee-33a8-8de7-301d3eb2ed28"}