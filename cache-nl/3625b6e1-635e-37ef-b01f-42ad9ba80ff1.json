{"id": "3625b6e1-635e-37ef-b01f-42ad9ba80ff1", "title": "Filmregisseur Korn\u00e9l Mundrucz\u00f3: \u2018We persen een bevalling van tien, twaalf uur in die ene take van 22 minuten\u2019", "url": "https://volkskrant.nl/cultuur-media/filmregisseur-kornel-mundruczo-we-persen-een-bevalling-van-tien-twaalf-uur-in-die-ene-take-van-22-minuten~bf9a5399/", "summary": "En die in \u00e9\u00e9n ononderbroken opname gefilmde \u2013 fictieve \u2013 geboorte is een zenuwslopende en angstaanjagende kijkervaring.\nWant wat zijn die 22 minuten nou, op een h\u00e9le bevalling?\nW\u00e9ber: \u2018Er zijn meer van dat soort rechtszaken, maar die van \u00c1gnes Ger\u00e9b was zeer geruchtmakend.\nDe Engelse Vanessa Kirby, bekend van haar rol als prinses Margaret in The Crown, speelt de hoofdrol als Martha.\nIk zat daar zo naar te luisteren, terwijl ik haar in me opnam, gefascineerd door haar stiltes, haar kalmte.", "paragraphs": ["Regisseur Korn\u00e9l Mundrucz\u00f3 en scenaritst Kata W\u00e9ber. Beeld Getty Images", "22 minuten. Zo lang duurt de thuisbevalling in Pieces of a Woman. Een eeuwigheid, voor een film. En die in \u00e9\u00e9n ononderbroken opname gefilmde \u2013 fictieve \u2013 geboorte is een zenuwslopende en angstaanjagende kijkervaring.", "\u2018Compleet nep\u2019, merkt Korn\u00e9l Mundrucz\u00f3 op, gevraagd naar die tijdsduur van de bevalling in zijn nieuwe drama, de eerste Amerikaanse productie van de 45-jarige Hongaarse cineast. \u2018Vol-ko-men onecht. Want wat zijn die 22 minuten nou, op een h\u00e9le bevalling? Niks. Maar film stelt je in staat te spelen met het begrip tijd. Film is daar zelfs bij uitstek de kunstvorm voor. Eigenlijk persen we tien, twaalf uur in die ene take, om zo die hele emotionele achtbaan te verbeelden die je meemaakt als je bevalt.\u2019", "Hij knikt naar Kata W\u00e9ber (40), zijn vaste scenarist en levenspartner: \u2018M\u00edjn ervaringen op dit gebied beperken zich tot het mannelijk perspectief. Ik was wel drie keer aanwezig bij een geboorte. Angstaanjagend en magisch tegelijk, vond ik het. Je hebt geen controle.\u2019", "Het filmkoppel, bekend van hun grandioze drama White God (2014), waarin honden in opstand komen, zit naast elkaar in een hotelkamer in Veneti\u00eb, waar Pieces of a Woman afgelopen najaar in wereldpremi\u00e8re ging. Er gaat iets niet goed tijdens de bevalling van Martha en Sean, het jonge stel in de film, zoveel wordt al duidelijk in de filmtrailer. Dit betreft een rouwdrama. Ook is er iets met het functioneren van de verloskundige, die wordt aangeklaagd.", "Shia LaBeouf en Vanessa Kirby.", "W\u00e9ber verwerkte iets van haar persoonlijke ervaring in de film; zij en Mundrucz\u00f3 kregen ooit een miskraam. \u2018Je bent \u00f3\u00f3k de moeder van de kinderen die je verliest\u2019, laat de scenarist haar vrouwelijke hoofdpersonage zeggen in de film. Het is een sleutelzinnetje, verklaart ze. \u2018Martha ervaart het rouwproces op haar eigen manier, n\u00ed\u00e9t volgens de gebruikelijke fasen die mensen doorlopen. Ik wilde de band benadrukken die ze voelt met haar baby.\u2019", "Ook een specifieke aanklacht tegen een Hongaarse verloskundige was van invloed op de film. W\u00e9ber: \u2018Er zijn meer van dat soort rechtszaken, maar die van \u00c1gnes Ger\u00e9b was zeer geruchtmakend. Ze werd berecht voor \u2018nalatigheid\u2019 tijdens een moeizame thuisbevalling, waarbij de baby overleed. En de wijze waarop de Hongaarse samenleving reageerde was interessant: heel harde opinies, zowel voor als tegen het thuisbevallen. Was dat \u00fcberhaupt wel verstandig? En: mag iemand anders dan de moeder daarover beslissen?\u2019", "Ger\u00e9b is het Hongaarse boegbeeld van de thuisbevalling. De arrestatie en veroordeling van de zeer ervaren verloskundige en gynaecoloog leidde ook internationaal tot protest. In Hongarije voert de overheid een beleid tegen het thuisbevallen. \u2018De film g\u00e1\u00e1t niet over Hongarije\u2019, zegt W\u00e9ber. \u2018Maar hier is het de moeder van Martha die haar voorkeur probeert op te leggen aan haar dochter: waarom nou niet in het ziekenhuis, dat is toch het veiligste?\u2019", "Mundrucz\u00f3: \u2018De film spreekt zich er niet over uit wat nou het beste is. Waar het om gaat, is de keuze: die is aan Martha.\u2019", "Pieces of a Woman kent een heuse sterrencast, anders dan de eerdere films van de op internationale filmfestivals al jaren veelgeprezen Hongaren. De Engelse Vanessa Kirby, bekend van haar rol als prinses Margaret in The Crown, speelt de hoofdrol als Martha. Oud-blockbusteracteur en enfant terrible Shia LaBeouf draaft op als haar wat lompe echtgenoot Sean; niet per se de ideale man om naast je te hebben tijdens (of na) een bevalling. En de 88-jarige Oscarwinnares Ellen Burstyn (The Last Picture Show, Requiem for a Dream) speelt de aanstaande oma, die zich pertinent mengt in de keuzen van haar dochter. LaBeouf (34), die al vaak in opspraak is geraakt vanwege zijn afwijkende gedrag, onderscheidde zich de laatste jaren weer met sterke rollen, onder meer in het door hemzelf geschreven, autobiografische Honey Boy. Eind december (na dit interview) werd hij aangeklaagd voor mentaal en fysiek misbruik van zijn ex-vriendin, de zangeres FKA Twigs.", "Vanessa Kirby en Ellen Burstyn.", "Mundrucz\u00f3, over het acteren van LaBeouf: \u2018Wat het is met Shia... je kunt hem beter niet vertellen wat je wilt zien op het filmdoek, want hij weet dat zelf al. Hij kent het personage, nog voor hij op de set verschijnt. Shia verstopte zich een beetje, achter die baard en zo. En dan doet hij z\u2019n dansje. Precies zoals zijn personage Sean, een man die zich verstopt in zijn pijn.\u2019", "Over Kirby: \u2018Het gekke is: ik hou van The Crown en ik hou van haar in die rol als prinses Margaret. Maar ik had me Vanessa Kirby nooit voorgesteld als de juiste keuze voor deze rol.\u2019", "Via via kreeg de 32-jarige Engelse actrice toch het script in handen. Meteen nadat ze het las, boekte Kirby een vlucht naar Boedapest: ze wilde de makers spreken. \u2018Ze vertelde hoe kapot ze ervan was, na het lezen. En dat ze eigenlijk geen idee had h\u00f3\u00e9 ze die Martha zou moeten spelen, maar dat ze het juist daarom zo graag wilde. Ik zat daar zo naar te luisteren, terwijl ik haar in me opnam, gefascineerd door haar stiltes, haar kalmte. Haar stijl deed me denken aan die van de klassieke Europese filmiconen, zoals Catherine Deneuve, Hanna Shygulla, Claudia Cardinale. Dus nou ja, toen heb ik de producenten gebeld: we hebben haar.\u2019", "De cineast lacht. \u2018En toen werd meteen het budget naar beneden bijgesteld, vrij drastisch. Vanessa had op dat moment nog niet die meerwaarde voor investeerders die ze nu heeft, ha. Maar ze was absoluut de juiste keuze.\u2019"], "authors": ["Bor Beekman"], "keywords": ["filmregisseur", "ik", "twaalf", "ze", "uur", "haar", "die", "je", "van", "mundrucz\u00f3", "korn\u00e9l", "en", "een", "tien", "ene", "persen", "op", "het", "minuten"], "pubDate": "2021-01-06T18:36:42Z", "publicationId": "1a359314-37ee-33a8-8de7-301d3eb2ed28"}