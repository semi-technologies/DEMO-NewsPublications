{"id": "2f0c886e-d931-3ee1-a7d8-79cc62c2ae36", "title": "Particulier afhaalpunt pakketjes: \u2018leuk extraatje\u2019 en dankbaarheid van de buren", "url": "https://volkskrant.nl/nieuws-achtergrond/particulier-afhaalpunt-pakketjes-leuk-extraatje-en-dankbaarheid-van-de-buren~bcc98531/", "summary": "Deze week kwam daar de sluiting van een deel van de pakketpunten bovenop.\nMet veel particulieren blijft het overgrote deel van het netwerk van Homerr open.\nBescheiden puntHet Alkmaarse pakketpunt van Neeter en haar gezin is met een kleine 200 pakketten deze maand nog een bescheiden punt, zegt Pieterse.\nZo werd dinsdag een pakketbezorger in het Limburgse Dieteren met een voorwerp in zijn gezicht geslagen en beroofd van zijn bus.\nEen week eerder werd ook een andere pakketbezorger in Amsterdam bedreigd met een vuurwapen.", "paragraphs": ["Van de 35 cent per pakketje die Anouk Neeter van Homerr krijgt, wordt ze niet rijk. Maar ze vindt het leuk werk: \u2018Je spreekt nog eens iemand.\u2019 Beeld Guus Dubbelman / de Volkskrant", "Het heeft wat weg van Sint-Maarten, maar dan voor volwassenen. In plaats van snoep aan zingende buurtkinderen deelt Anouk Neeter (48) stapels pakjes uit aan buurtgenoten \u2013 op vertoon van hun identiteitsbewijs. Het is half vijf \u2018s middags, spitsuur, en de Alkmaarse pendelt heen en weer tussen haar gangkast vol pakketjes en de buren aan de voordeur die ze glunderend in ontvangst nemen.", "Als officieel afhaalpunt voor Homerr, een pakketbezorgdienst die naast de gebruikelijke ophaalpunten bij winkels ook gebruik maakt van een netwerk van particulieren, verdient Neeter samen met haar man en zoon \u2018een leuk extraatje\u2019 aan het in ontvangst nemen en afgeven van pakketjes voor buurtbewoners.", "Wilt u dit artikel liever beluisteren? Hieronder staat de door Blendle voorgelezen versie.", "Nu pakketbezorgdiensten ongekende drukte doormaken en honderden winkels met pakketpunten gesloten zijn, levert het werk het gezin ook nog iets anders op: grote dankbaarheid van hun buren. Ze horen het de laatste dagen wel vaker, zegt Marco Schouter (49) de man van Neeter, als hij iets later is aangehaakt. \u2018We zijn z\u00f3 blij dat jullie nog open zijn.\u2019 Hij haalt zijn schouders op en kijkt zijn vrouw aan. \u2018Wij denken: ach, we zijn toch thuis. Kleine moeite.\u2019", "1,7 miljoen pakketten per dag", "Dat laatste is niet hoe PostNL deze weken zou willen typeren. Het bedrijf bezorgt momenteel een duizelingwekkende 1,7 miljoen pakketten per dag. Ter vergelijking: vorig jaar werd rond de feestdagen \u2018zo nu en dan\u2019 de 1,5 miljoen pakketten aangetikt. \u2018Onze medewerkers leveren nu elke dag een topprestatie\u2019, zegt woordvoerder Dagna Hoogkamer. \u2018We hebben onze capaciteit ten opzichte van begin van dit jaar met 90 procent opgeschaald. Meer dan dit kunnen en willen we niet. Het elastiek staat strak gespannen.\u2019", "De enorme drukte is het gevolg van de feestdagen en de sluiting van niet-essenti\u00eble winkels. Deze week kwam daar de sluiting van een deel van de pakketpunten bovenop. Honderden vestigingen van winkels als Ako, Bruna en Primera besloten vanaf maandag hun winkels dicht te houden. Het feit dat ze wel pakketjes mogen aannemen en uitgeven, maar geen kerstkaarten of staatsloten mochten verkopen, leidde volgens de winkels tot teveel \u2018woordenwisselingen\u2019 met klanten. Bovendien leveren de pakketjes alleen volgens de winkels te weinig op om voor open te blijven.", "Voor PostNL betekent het dat er in plaats van circa 3.750 nu nog zo'n 3.000 pakketpunten open zijn. Om de pakketjeslawine enigszins beheersbaar te houden, vraagt het bedrijf consumenten hun retourzendingen tot 7 januari thuis te houden. Met winkelketens is afgesproken dat ze de retourtermijn oprekken. Ook geldt voor webwinkels tijdelijk een maximum aantal pakketten dat ze dagelijks mogen aanleveren.", "Bestelbusjes", "Sinds maandag heeft PostNL bovendien een twintigtal tijdelijke ophaalpunten opgetuigd in de vorm van bestelbusjes, die in de buurt van supermarkten of bouwmarkten worden geparkeerd. Ze moeten de reguliere pakketpunten ontlasten en consumenten de kans geven hun laatste kerstcadeautjes toch nog op de bus te doen.", "De pakkethectiek gaat aan het rijtjeshuis van Anouk Neeter grotendeels voorbij. Zeker, met de teller op 200 pakketjes is december tot nu toe haar drukste maand. Maar ze is pas in september begonnen, \u2018dus het kan ook best komen omdat mensen ons steeds beter weten te vinden\u2019, klinkt het nuchter.", "Neeter is financieel medewerker in de jeugdzorg. Toen ze eerder dit jaar haar uren als gevolg van bezuinigen zag teruglopen, besloot ze zich op te geven als pakketpunt. Nu wordt er twee keer per week een zak pakketjes bezorgd en weer opgehaald \u2013 buren kunnen bij Neeter ook hun retourzendingen inleveren. Op doordeweekse dagen mogen buren tussen vier en acht hun aankopen komen halen.", "35 cent", "Van de 35 cent per pakketje die Neeter van Homerr krijgt, wordt ze niet rijk. Maar ze vindt het leuk werk: \u2018Je spreekt nog eens iemand.\u2019 En als het meezit, kan ze er met haar man en zoon komend jaar wel een leuk uitstapje van maken. En als het \u00e9cht meezit? \u2018Dan gaan we ervan naar de camping.\u2019", "Er mag in Alkmaar nog getwijfeld worden, voor Mark-Jan Pieterse, medeoprichter van Homerr, staat vast dat de pakketdrukte ook zijn bedrijf heeft bereikt. \u2018We hebben het de afgelopen dagen drie keer zo druk gehad als in november.\u2019", "Homerr, dat een \u2018duurzamer en socialer\u2019 alternatief van reguliere pakketdiensten wil zijn, bezorgt alleen van pakketpunt naar pakketpunt \u2013 en niet aan huis. Dat scheelt milieuvervuilende ritjes. Deze manier van werken leek aan het begin van de coronacrisis een nadeel, zegt Pieterse. \u2018Toen durfden veel mensen de deur niet uit.\u2019 Maar nu honderden pakketpunten gesloten zijn, blijkt het juist voordeel. Met veel particulieren blijft het overgrote deel van het netwerk van Homerr open.", "Bescheiden punt", "Het Alkmaarse pakketpunt van Neeter en haar gezin is met een kleine 200 pakketten deze maand nog een bescheiden punt, zegt Pieterse. \u2018We hebben adressen waar er 500 tot 1.000 pakketten per maand doorheen gaan.\u2019", "Als het aan Neeter ligt, komt daar binnenkort verandering in. Binnenkort gaat ze ook pakketjes van DHL verwerken. \u2018Die komen dagelijks bezorgen, met zo\u2019n vijftig per dag.\u2019 Ach, zo lang ze zelf thuiswerkt en haar man en zoon af en toe bij kunnen springen, is het prima te doen, verwacht Neeter. Ze ziet maar een kleine hobbel op de weg: waar laat ze al die pakjes? \u2018Ik moet de gangkast maar eens gaan reorganiseren.\u2019", "Beroofd Pakketbezorgers worden de afgelopen weken geregeld overvallen. Zo werd dinsdag een pakketbezorger in het Limburgse Dieteren met een voorwerp in zijn gezicht geslagen en beroofd van zijn bus. Afgelopen maandag werd een bezorger uit Amsterdam overvallen door twee mannen en \u2013 waarschijnlijk \u2013 bedreigd met een vuurwapen. Een week eerder werd ook een andere pakketbezorger in Amsterdam bedreigd met een vuurwapen. Nadat de daders hem dwongen zijn bus te openen, gingen ze er met een aantal pakketten vandoor. Ook in Diemen en Sittard zijn pakjesbezorgers onlangs bedreigd en bestolen. Post NL zegt geen significante toename te zien in het aantal overvallen van pakketbezorgers. \u2018Maar het gebeurt helaas wel eens\u2019, zegt woordvoerder Dagna Hoogkamer. \u2018En elk geval is er een te veel. Het zijn traumatische ervaringen voor onze medewerkers.\u2019 Ook de politie ziet het aantal overvallen niet toenemen. (Maud Effting)"], "authors": ["Kaya Bouma"], "keywords": ["zijn", "van", "leuk", "buren", "en", "dankbaarheid", "een", "ze", "met", "extraatje", "afhaalpunt", "particulier", "te", "ook", "het", "pakketjes", "neeter"], "pubDate": "2020-12-23T20:06:32Z", "publicationId": "1a359314-37ee-33a8-8de7-301d3eb2ed28"}