{"id": "a5a676f8-1f0c-3b2f-aba3-057538d9098a", "title": "Couscous is nu officieel immaterieel cultureel erfgoed", "url": "https://trouw.nl/buitenland/couscous-is-nu-officieel-immaterieel-cultureel-erfgoed~b1b667af/", "summary": "Na een sterk staaltje diplomatieke samenwerking staat couscous nu officieel op de Unesco-lijst van immaterieel cultureel erfgoed.\nMarokko, Algerije, Tunesi\u00eb en Mauritani\u00eb nomineerden begin dit jaar gezamenlijk het Berberse gerecht voor een plekje op de wereldberoemde lijst.\nEn met succes.\nVolgens de initiatiefnemers zijn de kennis van de productie en de verschillende bereidingswijzen van couscous een essentieel onderdeel van de cultuur van de Noord-Afrikaanse landen.\nCultuurminister Oleksandr Tkatsjenko kondigde aan het voorstel voor te leggen aan UNESCO.", "paragraphs": ["Na een sterk staaltje diplomatieke samenwerking staat couscous nu officieel op de Unesco-lijst van immaterieel cultureel erfgoed. Marokko, Algerije, Tunesi\u00eb en Mauritani\u00eb nomineerden begin dit jaar gezamenlijk het Berberse gerecht voor een plekje op de wereldberoemde lijst.", "En met succes. Het goudgele graan behoort nu officieel tot \u2019s werelds belangrijkste culturele praktijken. Volgens de initiatiefnemers zijn de kennis van de productie en de verschillende bereidingswijzen van couscous een essentieel onderdeel van de cultuur van de Noord-Afrikaanse landen.", "In een presentatie die ze begin dit jaar aan Unesco gaven, werd dit punt sterk benadrukt: \u201cVrouwen en mannen, jong en oud, mensen met een vaste verblijfplaats en nomaden, landelijke en stedelijke gemeenschappen, mensen met een migratieachtergrond: iedereen identificeert zich ermee\u201d.", "De landen hebben hun geschillen tijdelijk aan de kant geschoven om deze prestatie te bereiken. Vier jaar geleden wilde Algerije nog op eigen houtje het gerecht nomineren, tot ergernis van vooral Marokko. Men hoopt dat dit succes het begin is van een betere samenwerking in de toekomst.", "Toch zijn er alweer breuklijnen gesignaleerd in de nieuwe alliantie. De Marokkaanse restauranteigenaar Hisham Hazzoum vertelde persbureau AFP dat hij blij was met de erkenning van de culturele waarde van couscous, maar \u201cmet alle respect naar de andere landen, de Marokkaanse couscous is de beste\u201d.", "Lees ook:", "Oekra\u00efne wil ontplofte kerncentrale Tsjernobyl als werelderfgoed.", "Als het aan Oekra\u00efne ligt komt de kerncentrale in Tsjernobyl op de werelderfgoedlijst. Cultuurminister Oleksandr Tkatsjenko kondigde aan het voorstel voor te leggen aan UNESCO."], "authors": ["Isabel Bolle"], "keywords": ["erfgoed", "van", "het", "jaar", "en", "een", "met", "dit", "officieel", "nu", "immaterieel", "aan", "op", "cultureel", "couscous"], "pubDate": "2020-12-18T09:55:00Z", "publicationId": "b66cd8e4-4294-3571-bcd7-e490527f1a48"}