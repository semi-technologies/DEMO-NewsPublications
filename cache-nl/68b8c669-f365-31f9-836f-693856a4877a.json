{"id": "68b8c669-f365-31f9-836f-693856a4877a", "title": "Dankzij deze zwemtruc glijden kwallen zeer effici\u00ebnt door het water", "url": "https://volkskrant.nl/wetenschap/dankzij-deze-zwemtruc-glijden-kwallen-zeer-efficient-door-het-water~b280f691/", "summary": "Deze week beschreven biologen in het vakblad Proceedings of the Royal Society B hoe dit diertje zo handig door het water zoeft.\nDe onderzoekers filmden acht oorkwallen die door een tank zwommen, en ontdekten dat de dieren met het bewegen van hun paraplu-achtige uiteindes wervelingen in het water veroorzaken die op elkaar botsen waarna een soort \u2018muur van water\u2019 ontstaat, zoals ze het beschrijven.\nOp die muur kan het diertje zich vervolgens afzetten, als een schoonspringer op een springplank.\nHet vergelijkbare, nieuw ontdekte mechanisme maakt het zwemmen van de kwallen zo\u2019n 30 procent energie-effici\u00ebnter dan zonder extra zetje.\nDe onderzoekers hopen dat hun nieuwe inzichten op termijn ook voertuigen effici\u00ebnter kunnen maken, zodat bijvoorbeeld onderzee\u00ebrs beter door het water kunnen glijden.", "paragraphs": ["Beeld Getty", "Dit is \u2019m dan. Een van de effici\u00ebntste zwemmers in onze oceanen. Aurelia aurita, noemen wetenschappers hem, oorkwal in het Nederlands. Deze week beschreven biologen in het vakblad Proceedings of the Royal Society B hoe dit diertje zo handig door het water zoeft.", "De onderzoekers filmden acht oorkwallen die door een tank zwommen, en ontdekten dat de dieren met het bewegen van hun paraplu-achtige uiteindes wervelingen in het water veroorzaken die op elkaar botsen waarna een soort \u2018muur van water\u2019 ontstaat, zoals ze het beschrijven. Op die muur kan het diertje zich vervolgens afzetten, als een schoonspringer op een springplank.", "Of, nauwkeuriger: als een vliegtuigvleugel die vlak boven de startbaan door de lucht snijdt. Want ook daar zorgt een aerodynamisch samenspel van bewegende lucht \u2013 het \u2018grond-effect\u2019 \u2013 voor extra stijgkracht. Daardoor beginnen vliegtuigen al te zweven voordat ze de op papier benodigde vertreksnelheid hebben bereikt.", "Het vergelijkbare, nieuw ontdekte mechanisme maakt het zwemmen van de kwallen zo\u2019n 30 procent energie-effici\u00ebnter dan zonder extra zetje. De onderzoekers hopen dat hun nieuwe inzichten op termijn ook voertuigen effici\u00ebnter kunnen maken, zodat bijvoorbeeld onderzee\u00ebrs beter door het water kunnen glijden."], "authors": ["George Van Hal"], "keywords": ["van", "zeer", "glijden", "water", "een", "ze", "dankzij", "op", "ook", "onderzoekers", "het", "effici\u00ebnt", "door", "deze", "die", "kwallen", "zwemtruc"], "pubDate": "2021-01-08T10:19:32Z", "publicationId": "1a359314-37ee-33a8-8de7-301d3eb2ed28"}