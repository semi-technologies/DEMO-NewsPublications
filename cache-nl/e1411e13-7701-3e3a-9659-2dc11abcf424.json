{"id": "e1411e13-7701-3e3a-9659-2dc11abcf424", "title": "Trambestuurder vindt verloren surprise van 12-jarige Bodhi terug", "url": "https://www.parool.nl/amsterdam/trambestuurder-vindt-verloren-surprise-van-12-jarige-bodhi-terug~b9d6aa27e/", "summary": "Haar zoon kwam die middag uit school en stapte bij de Van Baerlestraat op tram 5 richting Amstelveen.\n\u201cToen hij bij het eindpunt, Amstelveen Centrum, de tram verliet, bedacht hij zich: \u2018O nee, mijn surprise staat nog in de tram!\nHeel sip kwam hij thuis.\u201dDe moeder besloot hierop meteen via de Facebookpagina Amsterdam Durft te Vragen een oproep te plaatsen.\nDe derde reactie was van een Nick; het bleek de trambestuurder te zijn.\nDe trambestuurder zei dat hij bij een ronde door de tram de surprise was tegengekomen.", "paragraphs": ["Bodhi met zijn teruggevonden surprise. Beeld Maaike Hoffstedde", "\u201cIk vroeg hem nog, gaat het lukken met je surprise?,\u201d vertelt moeder Maaike Hoffstedde. Haar zoon kwam die middag uit school en stapte bij de Van Baerlestraat op tram 5 richting Amstelveen. \u201cToen hij bij het eindpunt, Amstelveen Centrum, de tram verliet, bedacht hij zich: \u2018O nee, mijn surprise staat nog in de tram! Heel sip kwam hij thuis.\u201d", "De moeder besloot hierop meteen via de Facebookpagina Amsterdam Durft te Vragen een oproep te plaatsen. De derde reactie was van een Nick; het bleek de trambestuurder te zijn. Hij had toevallig net zijn pauze, opende zijn Facebook en zag het bericht voorbijkomen. \u201cHet was echt zo toevallig! Binnen zeven minuten na het plaatsen van mijn oproep had ik contact met nota bene de trambestuurder zelf!,\u201d vertelt Maaike enthousiast.", "De trambestuurder zei dat hij bij een ronde door de tram de surprise was tegengekomen. \u201cHet was een arcadekast met Pacman erop, erg mooi!\u201d, aldus Maaike. \u201cHij heeft hem vervolgens bij hem voorin de tram bewaard.\u201d", "\u2018Een heel leuk moment\u2019", "Nadat Maaike en Bodhi door Nick waren gevraagd snel richting diezelfde halte te komen, waar hij niet veel later weer langs zou rijden, sprongen de twee meteen op de fiets. Eenmaal daar aangekomen overhandigde de trambestuurder de surprise aan Bodhi. \u201cHij was zo blij, echt een heel leuk moment.\u201d", "De moeder denkt wel te weten hoe Bodhi de surprise heeft kunnen vergeten. \u201cHij is een enorme ov-fan; alle tramlijnen weet hij uit zijn hoofd. Tijdens die rit zal hij zo in het moment op zijn gegaan dat hij daardoor helemaal vergat zijn surprise mee te nemen.\u201d", "Toen ze de gelukkige uitkomst ook op de Facebookpagina deelde, reageerden er honderden mensen. \u201cEcht hartverwarmend,\u201d aldus Maaike. \u201cWe kregen zoveel leuke reacties. De trambestuurder werd een held genoemd, en terecht!\u201d"], "authors": ["Het Parool"], "keywords": ["12jarige", "van", "vindt", "verloren", "het", "op", "hij", "bodhi", "trambestuurder", "zijn", "surprise", "maaike", "een", "te", "tram", "terug"], "pubDate": "2020-12-05T16:40:00+01:00", "publicationId": "a3002aeb-6d5a-3894-adcb-0212effbc567"}