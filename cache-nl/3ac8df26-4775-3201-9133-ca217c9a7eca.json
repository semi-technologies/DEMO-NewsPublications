{"id": "3ac8df26-4775-3201-9133-ca217c9a7eca", "title": "Marcel Pinas brengt de Surinaamse marroncultuur onder de aandacht", "url": "https://www.parool.nl/kunst-media/marcel-pinas-brengt-de-surinaamse-marroncultuur-onder-de-aandacht~b01e4db7/", "summary": "Op de schilderijen van Marcel Pinas komen ook symbolen en tekens voor die afkomstig zijn uit de marroncultuur.\nPinas heeft in zijn geboorteland Suriname enorm veel gedaan om de marroncultuur onder de aandacht te brengen.\nVan figuratief naar realistischPinas werd in 1971 geboren in Pelgrim Kondre, een dorpje in het district Marowijne, in het noordoosten van het land.\nEr woedde een burgeroorlog tussen het Surinaamse leger onder leiding van Desi Bouterse en het Junglecommando van Ronnie Brunswijk.\nHij wilde zich bewuster zijn van zijn eigen gemeenschap, een soort renaissance van de marroncultuur bewerkstelligen.", "paragraphs": ["Op de schilderijen van Marcel Pinas komen ook symbolen en tekens voor die afkomstig zijn uit de marroncultuur. Beeld Marcel Pinas", "In dit Amsterdam Art Weekend opent bij Serieuze Zaken Stu\u00addioos, de presentatieruimte van Rob Malasch, Supernormal, een tentoonstelling met schilderkunst, foto\u00adgrafie en vormgeving. Een van de kunstenaars is Marcel Pinas (naast Natasja Kensmil, Diana Blok, Marisca Voskamp van Noord, Richard Hutten, Koen Ebeling Koning, Aad Kruiswijk en Rob Renoult). Pinas heeft in zijn geboorteland Suriname enorm veel gedaan om de marroncultuur onder de aandacht te brengen.", "Van figuratief naar realistisch", "Pinas werd in 1971 geboren in Pelgrim Kondre, een dorpje in het district Marowijne, in het noordoosten van het land. Als kind hield hij van tekenen. Als tiener wilde hij mijnbouwingenieur worden, maar de liefde voor tekenen en schilderen kwam terug en hij ging naar het Nola Hatterman Instituut in Paramaribo. Daar maakte hij \u00adfiguratieve aquarellen en tekeningen, aantrekkelijke, onbezorgde kunstwerken, waarin hij de kneepjes van het vak leerde. Dat richtte zich op een realistische weergave van de werkelijkheid, aan de hand van traditionele disciplines.", "Het contrast was groot met wat zich tegelijkertijd afspeelde in zijn geboortestreek. Er woedde een burgeroorlog tussen het Surinaamse leger onder leiding van Desi Bouterse en het Junglecommando van Ronnie Brunswijk. Zijn geboortedorp werd door de oorlog totaal verwoest.", "Pinas eerste stappen op weg naar het kunstenaarschap waren succesvol, maar toen hij op 26-jarige leeftijd zijn studie voortzette op het Edna Manley College of the Visual and Performing Arts op Jamaica, kwam de terugslag. Hij kreeg te horen dat hij veel te traditioneel werkte en zich meer moest bezinnen op wat hij nou werkelijk wilde zeggen met zijn kunst.", "Kleuren van de natuur", "Vanaf dat moment begreep Pinas dat hij iets moest doen met zijn achtergrond als marron. Hij wilde zich bewuster zijn van zijn eigen gemeenschap, een soort renaissance van de marroncultuur bewerkstelligen.", "Een wedergeboorte, want de marron, zo dachten velen vroeger, die hebben helemaal geen cultuur. Marrons werden beschouwd als primitieve mensen die in het donkere bos woonden.", "Donker zijn de schilderijen van Pinas in elk geval niet. De felle kleuren verwijzen naar de heldere decoraties die de marrons aanbrachten op en rond hun huizen. En die komen weer van de kleuren van de natuur. Overal op zijn schilderijen komen ook symbolen en tekens voor die afkomstig zijn uit de marroncultuur, in het bijzonder van de Ndyuka. Het schrift heet Afaka en het werd begin van de 20ste eeuw ontworpen. Het bestaat uit 56 tekens, waarmee elk woord kan worden gevormd. Niemand gebruikt het echt actief, behalve Pinas, die het veelvuldig in zijn werk stopt.", "Marowijne Art Park", "Pinas is vooral ook een zeer ge\u00ebngageerde kunstenaar. In 2009 richtte hij de Tembe Art Studio op in Moengo, een stadje in het oosten van Suriname die vooral bekend is vanwege de bauxiet-industrie. In het centrum krijgen kinderen les in beeldende kunst, muziek, dans en toneel. Daarnaast biedt het centrum plaats aan artists-in-residence die op uitnodiging lesgeven. Na afloop van een verblijf laten zij een kunstwerk na in het nabijgelegen Marowijne Art Park, waar daardoor een steeds groter beeldenpark ontstaat. In Moengo is Pinas ook de drijvende kracht achter het Contemporary Art Museum, waar werk te zien is van hedendaagse kunstenaars uit allerlei delen van de wereld.", "Supernormal, Serieuze Zaken Studioos, t/m 30/1"], "authors": ["Kees Keijer"], "keywords": ["pinas", "marroncultuur", "van", "surinaamse", "het", "op", "hij", "die", "zijn", "marcel", "art", "onder", "een", "en", "aandacht", "brengt"], "pubDate": "2020-11-29T16:04:32+01:00", "publicationId": "a3002aeb-6d5a-3894-adcb-0212effbc567"}