{"id": "2ba2e7ca-9a39-316b-a9f6-7713fb1b8e40", "title": "Televisiemaker en regisseur Ursul de Geer op 74-jarige leeftijd overleden", "url": "https://nu.nl/media/6095411/televisiemaker-en-regisseur-ursul-de-geer-op-74-jarige-leeftijd-overleden.html", "summary": "De Geer was ook werkzaam als toneelregisseur en werkte mee aan producties als De Aanslag en de musical Grand Hotel.\nDe Geer werd in de adellijke familie De Geer geboren als zoon van kunstschilder Louis de Geer en Maria Elisabeth Anna van der Tak.\nNa een screentest werd De Geer aangenomen en maakte hij een tweewekelijks programma voor de omroep.\nHij begeleidde voor het programma Super Senioren ouderen die in een maand tijd voor een voorstelling repeteerden en het toneelstuk vervolgens opvoerden.\nZijn favoriete schrijver was S\u00e1ndor M\u00e1rai en hij bracht enkele bewerkingen van zijn boeken op het toneel, waaronder Gloed.", "paragraphs": ["Ursul de Geer, bekend van programma's als 't Is hier fantasties, is maandagavond in zijn woonplaats Amsterdam overleden. De televisiemaker en regisseur was al enige tijd ernstig ziek, meldt NRC dinsdag.", "Een paar weken geleden hield De Geer in de Stadsschouwburg Amsterdam al een afscheidsbijeenkomst voor dertig familieleden en vrienden, meldt de Volkskrant.", "De Geer presenteerde voor RTL jarenlang het programma 't Is hier fantasties, waarin hij in gesprek ging met Nederlanders op hun vakantieadres.", "Daarnaast was hij actief als acteur in films als Spetters en Ademloos en had hij recentelijk nog een bijrol in Bon Bini Holland. De Geer was ook werkzaam als toneelregisseur en werkte mee aan producties als De Aanslag en de musical Grand Hotel.", "De Geer werd in de adellijke familie De Geer geboren als zoon van kunstschilder Louis de Geer en Maria Elisabeth Anna van der Tak. Hij maakte in zijn jongere jaren deel uit van het toneelgezelschap De Nieuwe Komedie en ging aan de slag als toneelregisseur in producties als Gust en De misdaden van Vautrin. Voor de voorstelling Gloed, die De Geer in 2001 regisseerde, ontving hij de NRC-Publieksprijs.", "Succes van 't Is hier fantasties", "In de jaren negentig ging De Geer naar de NCRV met het idee om een serieversie te maken van De misdaden van Vautrin. De verfilming kwam er niet, maar er werd op dat moment wel een presentator gezocht voor een nieuwe talkshow. Na een screentest werd De Geer aangenomen en maakte hij een tweewekelijks programma voor de omroep.", "Dit werd opgemerkt door Joop van den Ende, destijds nog programmamaker voor RTL. De Geer werd naar de commerci\u00eble zender gehaald en kreeg er zijn eigen talkshow Ursul, en later ook 't Is hier fantasties (1995 - 2001) en Voor niks gaat de zon op.", "In 2008 maakte hij voor RTL 4 het reisprogramma Nederland Vertrekt. Ook in dit programma bezocht De Geer, samen met presentatoren als Beau van Erven Dorens en Robert ten Brink, Nederlanders op hun vakantiebestemming. Een jaar later was De Geer te zien in 't Is hier w\u00e9\u00e9r fantasties, een vervolg op zijn populaire programma uit de jaren negentig. Hierin bezocht de presentator opvallende personen uit eerdere seizoenen.", "Met het programma groef De Geer \"zijn eigen graf\", vertelde hij in 2019 in gesprek met &C. \"Het scoorde namelijk z\u00f3 goed dat RTL dat programma het hele jaar door wilde. Achteraf gezien had ik moeten knokken voor mijn talkshow. Maar dit vakantieprogramma was een geweldige ervaring. Met name van de campingbezoekjes en het monteren genoot ik enorm.\"", "De Geer was een groot liefhebber van literatuur", "De televisiemaker was eveneens betrokken bij de start van Omroep MAX. Hij begeleidde voor het programma Super Senioren ouderen die in een maand tijd voor een voorstelling repeteerden en het toneelstuk vervolgens opvoerden.", "In 2009 was De Geer kandidaat in het programma Dancing with the Stars, waarin hij de kwartfinale bereikte. In dat jaar regisseerde hij ook de productie Wandlungen einer Ehe.", "De Geer was daarnaast een groot liefhebber van literatuur. Hij presenteerde het programma Bookz en bewerkte diverse bekende titels tot een toneelproductie, waaronder De Aanslag van Harry Mulisch en Stoner van John Williams.", "Zijn favoriete schrijver was S\u00e1ndor M\u00e1rai en hij bracht enkele bewerkingen van zijn boeken op het toneel, waaronder Gloed. In 2010 stond De Geer na twintig jaar zelf weer op de planken en maakte hij de monoloog Bekentenissen, gebaseerd op de jeugd van M\u00e1rai."], "authors": ["Door"], "keywords": ["van", "geer", "regisseur", "programma", "als", "74jarige", "het", "op", "hij", "televisiemaker", "ursul", "voor", "overleden", "een", "en", "leeftijd"], "pubDate": null, "publicationId": "4d7a0f80-7953-388c-9af8-e7a437b5632e"}