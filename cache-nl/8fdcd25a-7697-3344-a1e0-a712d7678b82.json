{"id": "8fdcd25a-7697-3344-a1e0-a712d7678b82", "title": "Beste scholier, je wist het nog niet, maar po\u00ebzie is reuzeleuk!!", "url": "https://www.parool.nl/kunst-media/beste-scholier-je-wist-het-nog-niet-maar-poezie-is-reuzeleuk~be0c0602/", "summary": "Beeld Corbis via Getty ImagesBeste scholier, je wist het nog niet, maar po\u00ebzie is reuzeleuk!!!\nDeze auteurs helpen de lezer op weg met hun handleidingen voor het lezen van po\u00ebzie.\nJe kunt je afvragen of je beginnende po\u00ebzie\u00adlezers over de streep trekt met aanbevelingen als: \u2018Gedichten (..) zijn kunstwerken waar je het met elkaar over kunt hebben.\nOp school, in de kroeg en onder het eten\u2019 en het stellen van vragen die \u2018het avontuur van een verbale wandeling\u2019 inleiden (Zelf gedichten lezen).\nIeder hoofdstuk bevat een gedicht met een korte toelichting van een van de \u00adauteurs en een reeks opdrachten: \u2018lees\u2019, \u2018denk\u2019, \u2018schrijf\u2019, \u2018doe\u2019, \u2018weet\u2019.", "paragraphs": ["Ellen Deckwitz las het gedicht Een maagd van Hugo Claus toen ze zelf nog maagd was. Vestaalse maagd, schilderij van Henri-Pierre Danloux. Beeld Corbis via Getty Images", "Beste scholier, je wist het nog niet, maar po\u00ebzie is reuzeleuk!!! Ook voor jou!!! En helemaal niet moeilijk, want \u2018gedichten zijn geen cryptogrammen\u2019!!! Wij nemen je bij de hand om de po\u00ebzie te ontdekken!!! De leukigheid is voor jou, jonge leek, spontaan niet waar te nemen, maar wij, po\u00ebziefanaten, zullen je overtuigen.", "\u2018Wij\u2019 zijn in dit geval Ellen Deckwitz met de bundel Dit gaat niet over grasmaaien, Charlotte van den Broeck en Jeroen Dera met Woorden temmen (deel II van Van kop tot teen) en Gerbert Faure, Jan de Jong en Bas Jongenelen met Zelf gedichten lezen. Deze auteurs helpen de lezer op weg met hun handleidingen voor het lezen van po\u00ebzie.", "Als scholier of beginnende po\u00ebzielezer zou ik die paternalistische overtuigingsdrift direct verdacht vinden en de po\u00ebzie misschien wel bij voorbaat definitief de deur wijzen. En dan komt dit nog uit de mond van een fervent po\u00ebzieliefhebber, die het enthousiasme voor de po\u00ebzie herkent.", "Maar zoals het lastig is om \u2018democratie\u2019 te brengen in dictatoriale samenlevingen, geldt dat waarschijnlijk ook voor po\u00ebzie bij scholieren. Als je jongeren wilt bereiken moet je niet op je knie\u00ebn gaan zitten (want dan neem je ze niet serieus), je moet al helemaal niet proberen hun taal te spreken (hanteer de woordkeus die bij je eigen generatie past), maar je moet wel hun interesse weten te wekken (met de inhoud inhaken op hun belevingswereld en ze zonder al teveel poespas informeren).", "Leukigheid", "Kortom: alles staat of valt bij de juiste toon.", "Je kunt je afvragen of je beginnende po\u00ebzie\u00adlezers over de streep trekt met aanbevelingen als: \u2018Gedichten (..) zijn kunstwerken waar je het met elkaar over kunt hebben. Op school, in de kroeg en onder het eten\u2019 en het stellen van vragen die \u2018het avontuur van een verbale wandeling\u2019 inleiden (Zelf gedichten lezen).", "Gerbert faure, Jan de Jong & Bas Jongenelen, Zelf gedichten lezen. Uitgeverij Kleine Uil, \u20ac22,50, 192 blz.", "De handboeken zijn niet nadrukkelijk voor onderwijsdoeleinden geschreven, want er wordt een wilde greep gedaan naar iedereen die \u2018we\u2019 maar kunnen enthousiasmeren, maar er wordt wel gelonkt naar het onderwijs. De insteek \u2018po\u00ebzie is leuk!\u2019 is onzin. Po\u00ebzie is niet per se leuk, maar wel belangrijk. (Po\u00ebzie omdat het moet!)", "Vanuit didactisch oogpunt geloof ik dat het \u00adlezen van gedichten instrumenteel is bij het verbeteren van de leesvaardigheid en begrijpend lezen. Als je in staat bent om gedichten te lezen, kun je alles lezen en ben je \u2013 daar ben ik heilig van overtuigd \u2013 misschien zelfs beter in staat om het leven te begrijpen; een boodschap die Deckwitz ook over het voetlicht brengt in Dit gaat niet over grasmaaien. Dat geldt overigens niet alleen voor scholieren, maar voor iedereen.", "Po\u00ebzie is dus belangrijk. Ondanks de reserves aangaande de gepromote leukigheid en \u2018het is heus niet zo moeilijk\u2019, alle lof voor de inzet van de auteurs die zich opwerpen als ambassadeur voor de po\u00ebzie en een handreiking doen om po\u00ebzie te bespreken.", "Misschien moeten we dat in eerste plaats zien als een handreiking aan docenten, die op zoek zijn naar middelen om po\u00ebzie in de klas bespreekbaar te maken.", "Selectief en oubollig", "Zelf gedichten lezen, een reis over de onbewandelde wegen van de po\u00ebzie, heeft zoals de titel laat doorschemeren de klassiekste aanpak. Het boek heeft een degelijke uitstraling. In 42 hoofdstukken gaan we in vogelvlucht door de moderne po\u00ebzie, die van 1890 tot nu. Van Gorter, Nijhoff en Slauerhoff belanden we via Lucebert, Remco Campert en M. Vasalis bij hedendaagse dichters zoals Maria Barnas, Rodaan al Galidi en Hannah van Binsbergen.", "Het is een erg selectieve vlucht door de \u00adgeschiedenis, waarbij de voorliefde van de \u00adauteurs \u2013 allemaal actief in het (universitair) \u00adonderwijs \u2013 leidend is geweest bij de keuze voor de gedichten. In ieder hoofdstuk staan \u00e9\u00e9n of meerdere gedichten met daarbij een inhoudelijke en vormtechnische uitleg van de auteur, een \u2018ik\u2019 (\u2018Ja, ik denk dat Gorter met Verzen inderdaad een meesterwerk heeft afgeleverd\u2019) die in ieder hoofdstuk anders is, maar die nergens \u2013 behalve middels een korte bio op de achterflap \u2013 nader wordt ge\u00efntroduceerd bij de lezer. Zelf gedichten lezen is informatief, maar heeft wel een wat oubollig karakter.", "Thematische doeboek", "Woorden temmen heeft een heel wat speelsere opzet en vormgeving. Dichter Charlotte van den Broeck en literatuurwetenschapper Jeroen Dera hebben gekozen voor een thematische opzet: de dertig geselecteerde vormen gezamenlijk een menselijk \u00adlichaam: \u2018elke gedicht staat voor een anatomisch deel\u2019.", "Charlotte van den Broeck en Jeroen Dera, Woorden Temmen. Uitgeverij Grange Fontaine, \u20ac24,55, 208 blz.", "Het levert een verrassende maar voornamelijk eigentijdse selectie op van onder meer Han van der Vegt, Marije Langelaar en \u00adAnne Vegter. Ieder hoofdstuk bevat een gedicht met een korte toelichting van een van de \u00adauteurs en een reeks opdrachten: \u2018lees\u2019, \u2018denk\u2019, \u2018schrijf\u2019, \u2018doe\u2019, \u2018weet\u2019.", "Vooral de vragen die de auteurs opwerpen zijn handige richtlijnen om gedichten te analyseren en begrijpen. Bijvoorbeeld het bekende gedicht Vera Janacopoulos van Jan Engelenman dat \u00adbegint met de regel \u2018Ambrosia wat vloeit mij aan?/uw schedelveld is koeler maan.\u2019 Dera vraagt of het helpt bij het tekstbegrip om de betekenis van woorden als \u2018ambrosia\u2019 op te zoeken en zet de lezer zo aan het denken over de functie van de taal in het gedicht. Woorden temmen is echt een doeboek, waardoor de po\u00ebzie meteen meer tot de verbeelding gaat spreken.", "Enthousiast en laagdrempelig", "Dichter Ellen Deckwitz stelde van deze drie de meest persoonlijke en enthousiaste hand\u00adleiding samen. In Dit gaat niet over grasmaaien, de opvolger van Olijven moet je leren lezen \u00adbespreekt ze een wilde keur aan \u00adfavoriete gedichten van Nederlandse en in het Nederlands vertaalde gedichten van dichters als Anne Sexton en Roberto Juarroz. Ieder hoofdstuk begint met een gedicht en wordt begeleid door een persoonlijke toelichting, die niet zozeer bedoeld is om te informeren als wel om toe te lichten waarom het gedicht betekenisvol is voor Deckwitz. Daarbij zoekt ze aansluiting bij de belevings\u00adwereld van jonge po\u00ebzielezers en ze brengt po\u00ebzie dichtbij. Zo bespreekt ze het gedicht Een maagd van Hugo Claus, dat ze las toen ze zelf nog maagd was. Ze werd door het gedicht getroffen omdat een maagd in Claus\u2019 gedicht \u2018geen bang jong meisje was (zoals ik me voelde)\u2019, maar een machtige vrouw.", "Ze schippert soms een beetje tussen de knieval: \u2018Toen ik Claus voor het eerst las was ik een beetje sip\u2019 en gedragen formuleringen als \u2018Zijn po\u00ebzie is voor mij niets minder dan een bunker voor de zwarte kunsten, een schietterrein voor het verweesde deel van het hart\u2019. De bundel heeft niet zozeer een educatieve insteek, maar is wel geschikt voor een laagdrempelige kennismaking met po\u00ebzie."], "authors": ["Dieuwertje Mertens"], "keywords": ["reuzeleuk", "van", "nog", "het", "maar", "po\u00ebzie", "wist", "niet", "je", "beste", "scholier", "een", "en", "gedichten", "te", "voor"], "pubDate": "2020-11-28T18:00:28+01:00", "publicationId": "a3002aeb-6d5a-3894-adcb-0212effbc567"}