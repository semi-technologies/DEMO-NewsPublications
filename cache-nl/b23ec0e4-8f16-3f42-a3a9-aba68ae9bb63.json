{"id": "b23ec0e4-8f16-3f42-a3a9-aba68ae9bb63", "title": "Het zou voor iedereen beter zijn als Famke Louise haar influencerschap opgaf", "url": "https://trouw.nl/cultuur-media/het-zou-voor-iedereen-beter-zijn-als-famke-louise-haar-influencerschap-opgaf~b8e3d0e8/", "summary": "Het dieptepunt op televisie was dit jaar volgens Willem Pekelder ongetwijfeld het #ikdoenietmeermee-optreden van Famke Louise bij \u2018Jinek\u2019.\nHet meest g\u00eanante talkshow\u00admoment van afgelopen jaar was ongetwijfeld het optreden van Famke Louise bij \u2018Jinek\u2019.\nTevens liet ze haar miljoen volgers weten dat ze zich wilde laten \u2018educaten\u2019 over pandemie\u00ebn.\nNatuurlijk, BN\u2019ers vallen op, en van elke mug wordt een olifant gemaakt, maar in het geval van Famke Louise denk ik dat het voor haar welbevinden (en het onze!)\nbeter is als ze haar influencerschap eraan geeft.", "paragraphs": ["Het dieptepunt op televisie was dit jaar volgens Willem Pekelder ongetwijfeld het #ikdoenietmeermee-optreden van Famke Louise bij \u2018Jinek\u2019. Waarom neemt de influencer geen lange vakantie?", "Het meest g\u00eanante talkshow\u00admoment van afgelopen jaar was ongetwijfeld het optreden van Famke Louise bij \u2018Jinek\u2019. De 21-jarige zangeres en influencer schoof op 22 september aan om, onder het motto #ikdoenietmeermee, haar beklag te doen over de coronamaatregelen. Waarbij ze zich bijkans verslikte in haar woede.", "\u201cHet gaat gewoon om het feit dat bepaalde dingen gewoon niet kloppen!\u201d, riep ze. En: \u201cHet gaat gewoon om de maatschappij, weet je, mensen kunnen niet meer hun ding doen!\u201d Ic-opperhoofd Diederik Gommers antwoordde scherpzinnig: \u201cIk zie daar een frustratie\u201d.", "Burgemeester Aboutaleb schoot in de vaderlijke rol. \u201cDe Rijksoverheid stut de inkomens met miljarden. Alleen als we ons allemaal inzetten tegen corona, kunnen we binnenkort weer ons ding doen.\u201d Maar de wijze woorden gingen grotendeels aan Famke Louise voorbij. Ze hapte naar adem om te interrumperen en raakte vervolgens verstrikt in haar eigen onnavolgbare woordenbrij.", "Eerder die avond pakte \u2018EenVandaag\u2019 de door Viruswaarheid uitgelokte campagne van BN\u2019ers messcherp aan. \u201cDe actie komt uitgerekend op de dag dat Jaap van Dissel spreekt van een tweede golf, het aantal \u00adbesmettingen naar een recordhoogte stijgt en ziekenhuizen de reguliere zorg uitstellen.\u201d Waaraan de presentator vilein toevoegde: \u201cOok dj Paul Elstak doet niet meer mee, maar hij verkoopt via zijn website wel mondkapjes\u201d.", "The day after zag Famke Louise ook zelf wel in dat haar performance bij Jinek niet al te best was geweest. Op haar instagram\u00adaccount, waar ze eerder een #ikdoenietmeermee-video had gedeeld, bood ze excuses aan. Tevens liet ze haar miljoen volgers weten dat ze zich wilde laten \u2018educaten\u2019 over pandemie\u00ebn. Maar was dat in het voorjaar dan al niet gebeurd toen ze, tegen betaling van duizenden euro\u2019s, meedeed aan een overheidscampagne voor coronamaatregelen?", "Voortschrijdend inzicht?", "Was ze op 22 september getroffen door voortschrijdend inzicht, toen ze zich plots tegen diezelfde maatregelen ging verzetten? Of kwam dat inzicht juist n\u00e1 Jinek, toen haar standpunt w\u00e9\u00e9r honderd procent kantelde? Alweer? Jazeker, dokter Diederik en \u2018influenza\u2019 Famke waren aan de babbel\u00adtafel in recordtempo naar elkaar toegegroeid. Zozeer zelfs dat ze een gezamenlijke coronacampagne zouden opzetten voor jongeren. Maar daar is niets van terechtgekomen. \u201cIk schuif Diederik even op de lange baan\u201d, vertelde Famke Louise vorige maand in \u2018RTL Boulevard\u2019.", "Famke Louise lijkt me een niet erg \u00adevenwichtig persoon. Dat blijkt ook uit de nieuwsitems waarin ze opduikt bij RTL Boulevard. Haar naam kwam daar afgelopen jaar ruim zeventig keer voorbij, ofwel anderhalf maal per week. Dan eens door een identiteitscrisis, dan weer vanwege haar \u2018horrorweek\u2019 na Jinek, een uit de hand gelopen \u00adruzie met Uber of een verbroken relatie.", "Natuurlijk, BN\u2019ers vallen op, en van elke mug wordt een olifant gemaakt, maar in het geval van Famke Louise denk ik dat het voor haar welbevinden (en het onze!) beter is als ze haar influencerschap eraan geeft. Als je jong bent, mag je onwetend zijn en zomaar wat roepen (je mag natuurlijk ook eerst een boek lezen voor je je mond opent), maar doe dat dan lekker onder de kerstboom. En niet bij Jinek of voor het oog van \u00e9\u00e9n miljoen volgers op Instagram."], "authors": ["Willem Pekelder"], "keywords": ["zijn", "famke", "van", "opgaf", "influencerschap", "voor", "haar", "en", "een", "ze", "niet", "op", "iedereen", "het", "louise", "dat", "zou"], "pubDate": "2020-12-24T12:09:45Z", "publicationId": "b66cd8e4-4294-3571-bcd7-e490527f1a48"}