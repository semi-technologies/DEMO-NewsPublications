{"id": "1e054c8e-a255-3bd7-a24a-6093d671b282", "title": "Nescio\u2019s werk is nog altijd ongelooflijk rijk \u2013 gelukkig is nu een biografie in aantocht", "url": "https://volkskrant.nl/cultuur-media/nescio-s-werk-is-nog-altijd-ongelooflijk-rijk-gelukkig-is-nu-een-biografie-in-aantocht~b2288092/", "summary": "De romantische, onthechte jongens die in zijn werk een hoofdrol spelen zouden niets dan minachting hebben gehad voor hun bedenker.\n\u2018Enkelen kijken zo nu en dan op en dan schreeuwen zij.\u2019 In de laatste regels draait het perspectief.\nDe verteller bevindt zich in het dal \u2018op een pleintje van zwarte sintels, bij een kleine stapel afbraakplanken en een onbruikbare waschketel\u2019.\nAnderen overleven door op te geven en te eindigen als respectabele burgers: ze worden \u2018stakkerig wijs\u2019.\nZe houdt zich al decennia met hem en zijn werk bezig en heeft onder meer zijn verzameld werk en het schitterende Natuurdagboek bezorgd.", "paragraphs": ["Nescio", "In mei verschijnt bij Van Oorschot de biografie over de schrijver Nescio (pseudoniem van Jan Hendrik Frederik Gr\u00f6nloh, 1882-1961) van Lieneke Frerichs. Ik kijk al jaren uit naar dat boek. Nescio behoort tot het handjevol schrijvers dat ik geregeld herlees. Vaak duiken zijn zinnen op in mijn hoofd. \u2018De rivier is sedert naar het Westen blijven stroomen en de menschen zijn blijven voorttobben.\u2019 En: \u2018\u2019k Wilde dat ik nog eens bijna kon grienen zonder te weten waarom en te hopen op iets, dat nooit komt.\u2019 En: \u2018We zijn nu veel wijzer, stakkerig wijs zijn we, behalve Bavink, die mal geworden is.\u2019 Zo is er nog veel meer: over de bakkebaarden van God, de zon die ondergaat achter Abcoude, een meneer met een christelijk-historisch uiterlijk, een \u2018groot dichter zijn en dan vallen\u2019 en \u2018zes briefjes met G.v.d. erop en \u00e9\u00e9n met \u2018Ziezoo\u2019.\u2019 Nescio\u2019s werk is nog altijd ongelooflijk rijk.", "Er heeft voor mij altijd iets raadselachtigs rond de figuur van Gr\u00f6nloh gehangen. De romantische, onthechte jongens die in zijn werk een hoofdrol spelen zouden niets dan minachting hebben gehad voor hun bedenker. Gr\u00f6nloh was directeur van een handelsfirma. Hij behoorde tot \u2018de heeren, die \u2019t druk hebben en die denken dat zij \u2019t aardig ver in de wereld hebben gebracht.\u2019 De \u2018gewichtige heren\u2019 die \u2018zichzelf veel flinker en knapper vonden dan ons\u2019. Veel in Nescio\u2019s werk draait om de spanning tussen de moi social en de moi profond, de mens die zich conformeert en de mens die zich afkeert en de vrijheid zoekt, en die spanning heeft een parallel in zijn leven.", "Dor en kaal", "Kenmerkend is een fragment over het \u2018dal der plichten\u2019, waarmee de bundel Boven het dal opent. Het is er dor en kaal. De mensen zijn wanstaltig en ongelukkig. \u2018Enkelen kijken zo nu en dan op en dan schreeuwen zij.\u2019 In de laatste regels draait het perspectief. De verteller bevindt zich in het dal \u2018op een pleintje van zwarte sintels, bij een kleine stapel afbraakplanken en een onbruikbare waschketel\u2019. Hij kijkt omhoog en ziet zichzelf zitten, boven het dal, \u2018en ik jank als een hond in de nacht\u2019.", "Het is de vraag hoe Gr\u00f6nloh deze spanning in zichzelf heeft beleefd en beoordeeld. Zijn sympathie ging ongetwijfeld uit naar de jongens, maar hij zag scherp hoe onhoudbaar hun afzijdigheid was. Bavink, de schilder uit Titaantjes, wordt gek omdat het hem niet lukt de ondergaande zon te schilderen. Ook het dichtertje uit de gelijknamige novelle komt in het gesticht terecht. Japi, de hoofdpersoon uit De uitvreter, stapt van de Waalbrug bij Nijmegen. Anderen overleven door op te geven en te eindigen als respectabele burgers: ze worden \u2018stakkerig wijs\u2019. In Titaantjes vat Nescio in twee zinnen zo\u2019n beetje zijn hele oeuvre \u2013 en misschien ook wel zijn leven \u2013 samen in de even trefzekere als laconieke stijl die hem zo herkenbaar maakt. Hij schrijft over de schilder Bavink, die geobsedeerd is door de zonsondergang. \u2018Naar de zon loopen wilde-i over de lange, lange schitterende streep. Maar aan de kant van \u2019t water bleef-i toch maar staan.\u2019", "Ik ben heel benieuwd wat Lieneke Frerichs van dit alles maakt. Nescio is bij haar in goede handen. Ze houdt zich al decennia met hem en zijn werk bezig en heeft onder meer zijn verzameld werk en het schitterende Natuurdagboek bezorgd. Daarnaast zijn er kleinere uitgaven, waaronder een paar brieven die de jonge Nescio vanuit Veere schreef aan zijn hoogzwangere vrouw, die hij liefdevol aanduidde als \u2018den dikken os\u2019. Met haar biografie zal Frerichs ongetwijfeld een kroon op haar levenslange werk zetten."], "authors": ["Sander Kollaard"], "keywords": ["zijn", "van", "nog", "en", "uit", "een", "nescios", "biografie", "nu", "op", "altijd", "gelukkig", "te", "het", "werk", "rijk", "die", "ongelooflijk"], "pubDate": "2021-01-01T14:00:22Z", "publicationId": "1a359314-37ee-33a8-8de7-301d3eb2ed28"}