{"id": "2048c550-0ce2-38d8-94c6-0d4e6b1b504d", "title": "Liselore Gerritsen was een kleinkunstenaar die niet van showbizz hield", "url": "https://volkskrant.nl/mensen/liselore-gerritsen-was-een-kleinkunstenaar-die-niet-van-showbizz-hield~b51647d4/", "summary": "Paul van Vliet, die ondanks de scheiding een goede relatie met haar hield, zegt dat ze als schrijfster het gelukkigst was.\nHij vroeg Liselore voor het door hem en Floor Kist opgerichte Leidsch Studenten Cabaret, dat al gauw semi-professioneel werd met Liselore als leading lady.\nBehalve Paul van Vliet en Liselore Gerritsen maakten hier Judith Bosch, Rob van Kreeveld en Ferd Hugas deel van uit.\nLiselore Gerritsen trad op in de shows van Ramses Shaffy (Ramses en Liselore), Harry Sacksioni en Laurens van Rooijen (Een klein concert) Herman van Veen, en Henk van Ulsen (Namens Jacques Brel).\nPaul van Vliet: \u2018Haar teksten zijn een mengeling van po\u00ebzie, realisme en Achterhoekse humor.", "paragraphs": ["Liselore Gerritsen in 'Music Gallery', een programma van de AVRO. Beeld ANP", "Ze was een vooraanstaande naam uit de hoogtijdagen van de Nederlandse kleinkunst. Liselore (\u2018Liesje\u2019 voor intimi) Gerritsen was veelzijdig. Ze schreef liedteksten en trad daarmee op als chansonni\u00e8re en cabareti\u00e8re. Ze schreef ook verhalen en gedichten. Samen met haar toenmalige echtgenoot Paul van Vliet richtte ze de theatergroep PePijn en later het theater PePijn in Den Haag op.", "Paul van Vliet, die ondanks de scheiding een goede relatie met haar hield, zegt dat ze als schrijfster het gelukkigst was. \u2018Op het podium was ze onzeker of het wel goed genoeg was. Dan moesten we dat bevestigen. Haar teksten waren de beste in de kleinkunst.\u2019", "Liselore Gerritsen overleed 25 november in een verpleeghuis in Woubrugge - \u00e9\u00e9n jaar na haar partner jazzbassist Ruud Jacobs, met wie ze na de relatie met Van Vliet veertig jaar samen was. Ze werd 83 jaar.", "Liselore werd geboren in het in de buurt van Zutphen gelegen Gelderse dorp Wichmond. Haar vader was dominee, haar moeder was van Duitse afkomst. Ze kreeg nog een jonger zusje Eva. Al jong wilde ze naar de toneelacademie.", "Maar haar ouders eisten dat ze een \u2018serieuze studie\u2019 zou doen. Ze koos voor Frans aan de universiteit van Leiden. Hier ontmoette ze in 1957 medestudent Paul van Vliet die haar in een caf\u00e9 Franse chansons hoorde zingen. Hij vroeg Liselore voor het door hem en Floor Kist opgerichte Leidsch Studenten Cabaret, dat al gauw semi-professioneel werd met Liselore als leading lady. Van Vliet: \u2018Ze was bijzonder mooi en charismatisch. Flamboyant en ingetogen tegelijkertijd.\u2019", "De samenwerking leidde later tot de oprichting van Theatergroep PePijn, waarvoor in een oud pakhuis een eigen theater met 110 stoelen werd ingericht. Behalve Paul van Vliet en Liselore Gerritsen maakten hier Judith Bosch, Rob van Kreeveld en Ferd Hugas deel van uit. Voor de programma\u2019s schreef aanvankelijk Van Vliet vooral de teksten, maar later vulde Gerritsen de voorstelling aan met eigen werk.", "Liselore zei over die tijd: \u2018Iedere avond uitverkocht, nooit voor zes uur \u2019s ochtends in bed! We deden alles zelf: optreden, de koffie, de bar na de voorstelling en als de mensen eindelijk weg waren, afwassen en schoonmaken.\u2019 In 1963 zou ze met Van Vliet trouwen, een huwelijk dat tot 1978 stand hield.", "De theatergroep was al zeven jaar eerder gestopt. Het theater zelf bleef. Youp van \u2019t Hek, Hans Liberg, Jack Spijkerman en Herman Finkers zouden hun eerste voorstellingen in PePijn spelen.", "Liselore Gerritsen trad op in de shows van Ramses Shaffy (Ramses en Liselore), Harry Sacksioni en Laurens van Rooijen (Een klein concert) Herman van Veen, en Henk van Ulsen (Namens Jacques Brel).", "Vanaf de jaren tachtig stond ze voornamelijk solo op de b\u00fchne, met verhalen en po\u00ebzie. Ze vond zichzelf niet geschikt voor de grote showbusiness. \u2018Dat past niet bij mijn karakter. Ik speel geen typetjes. Ik maak geen grappen.\u2019", "Drie onderwerpen beheersten haar werk: religie, liefde en de dood. \u2018Ik probeer wel wat anders, maar dan sluipt dat er toch in.\u2019 Veel van haar werk ging terug naar haar jeugd: haar ouders en de omgeving van Wichmond. In 2002 maakte ze haar laatste voorstelling Het Jaar van de Kaapse Viool.", "Haar werk is vastgelegd op de cd\u2019s Liselore, Sta Even Stil, Oktoberkind en Liselore NU, en in bundels als Alles op z\u2019n tijd en Je kunt niet alles hebben. Paul van Vliet: \u2018Haar teksten zijn een mengeling van po\u00ebzie, realisme en Achterhoekse humor. Freek de Jonge, Jochem Myjer en Herman van Veen hebben mij na haar dood gebeld en telkens bleek hoeveel waardering ze voor haar teksten hadden.\u2019"], "authors": [], "keywords": ["van", "vliet", "liselore", "hield", "showbizz", "het", "die", "met", "kleinkunstenaar", "gerritsen", "niet", "een", "en", "ze", "haar", "voor"], "pubDate": "2020-12-01T22:25:30+01:00", "publicationId": "1a359314-37ee-33a8-8de7-301d3eb2ed28"}