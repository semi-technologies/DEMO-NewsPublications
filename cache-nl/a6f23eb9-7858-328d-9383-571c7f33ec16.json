{"id": "a6f23eb9-7858-328d-9383-571c7f33ec16", "title": "Harald uit Zwartemeer voor zeker 39.000 euro opgelicht door zakenpartner. 'Hij was mijn beste kameraad'", "url": "https://www.dvhn.nl/drenthe/Harald-uit-Zwartemeer-is-voor-zeker-39.000-euro-opgelicht-door-zijn-beste-kameraad-en-voormalige-zakenpartner-26265261.html", "summary": "Samen met zijn beste kameraad begon Harald Wubbels (38) uit Zwartemeer een bedrijf in afbouw en systeemplafonds.\nNog geen jaar later stond er geen euro meer op de bedrijfsrekening van de bv die ze samen hadden opgericht.\nBeide vennoten van het bedrijf Saam bv in Zwartemeer hadden bij de oprichting afgesproken dat H. de financi\u00ebn zou doen.\nHij was mijn beste kameraad.\u201d Na verloop van tijd kwamen er steeds meer signalen dat er iets niet in de haak was.\nHij zou geprobeerd hebben om een nieuwe zakenpartner voor 41.000 euro op te lichten.", "paragraphs": ["Het leek allemaal zo mooi. Samen met zijn beste kameraad begon Harald Wubbels (38) uit Zwartemeer een bedrijf in afbouw en systeemplafonds. Nog geen jaar later stond er geen euro meer op de bedrijfsrekening van de bv die ze samen hadden opgericht.", "Zijn ex-zakenpartner E.H. (33) uit Weiteveen moest maandag op verdenking van verduistering voor de politierechter verschijnen. Harald Wubbels en zijn vriendin waren in de zittingszaal van de rechtbank in Assen. Maar de verdachte kwam niet opdagen. H. is wel verhoord door de politie, nadat aangifte was gedaan van fraude.", "Beide vennoten van het bedrijf Saam bv in Zwartemeer hadden bij de oprichting afgesproken dat H. de financi\u00ebn zou doen. ,,Ik heb daar geen verstand van. Ik moet iets met mijn handen doen. Bovendien vertrouwde ik hem. Hij was mijn beste kameraad.\u201d Na verloop van tijd kwamen er steeds meer signalen dat er iets niet in de haak was. Rekeningen werden niet betaald en zzp-ers die voor hun bedrijf werkten, kregen hun loon niet.", "Boekhouder doet onderzoek", "Wubbels liet een boekhouder naar de administratie kijken. Bij het eerste onderzoek bleek dat er 35.000 euro ontbrak. Verdachte H. had tussen 1 december 2017 en 23 augustus 2018 op verschillende data heel veel geld gepind van de bedrijfsrekening. Hij was gokverslaafd en een frequent bezoeker van onder meer het Casino in Ter Apel. In het politieverhoor heeft H. vrijwel alles bekend. ,,Door mijn gokverslaving had ik zwakke momenten. Ik heb er ontzettend veel spijt van\u201d, verklaarde hij bij de politie.", "Volgens H. was hij met de curator in gesprek om het goed te maken. ,,De curator heeft wel geprobeerd om geld terug te halen. Maar er is niets\u201d, vertelde gedupeerde Wubbels. ,,Tot op de dag van vandaag heb ik geen cent ontvangen en ik heb ook nooit excuses gekregen.\u201d Volgens de gedupeerde heeft hij de verdachte destijds ook 10.000 euro geleend en onkosten gemaakt.", "Slapeloze nachten", "Niet alleen financieel is Wubbels zwaar getroffen. ,,Ik heb er slapeloze nachten van gehad. Ik werk nu weer als zzp-er in de systeemplafonds. In het begin was het moeilijk om nieuwe opdrachtgevers te vinden. Het bedrijf dat we hadden, heeft door hem een slechte naam gekregen. Daar had ik ook last van.\u201d Wubbels en zijn vriendin hebben de rechter gevraagd om 71.000 euro schadevergoeding van de verdachte.", "Volgens de officier heeft H. op grote schaal systematisch geld uit de bv gehaald. ,,Het blijft onduidelijk hoeveel er precies verduisterd. Ik heb geen twijfel aan de aangifte en de berekening van de boekhouder en dat het in elk geval gaat om 39.000 euro.\u201d De officier eiste een werkstraf van 180 uur.", "Verdachte moet gedupeerde 39.000 euro schadevergoeding betalen", "De politierechter vindt dat de zaak te lang op de plank heeft gelegen. Daarom krijgt H. strafvermindering. De verdachte is veroordeeld tot een werkstraf van 100 uur voor verduistering. Ook moet hij de gedupeerde 39.000 euro schadevergoeding betalen.", "Wubbels en zijn partner waren emotioneel tijdens en na de zitting. Volgens de gedupeerde heeft de verdachte op naam van zijn vriendin weer een bv opgericht. Hij zou geprobeerd hebben om een nieuwe zakenpartner voor 41.000 euro op te lichten. De politierechter kan niets met de informatie, omdat er niets over in het dossier staat."], "authors": ["Dani\u00eblle Molenaar"], "keywords": ["zeker", "van", "heeft", "het", "op", "hij", "zwartemeer", "ik", "harald", "kameraad", "mijn", "een", "en", "uit", "euro", "opgelicht", "er", "zakenpartner", "voor"], "pubDate": null, "publicationId": "bb59becc-5bf6-3c6d-8cdd-d41716890d16"}