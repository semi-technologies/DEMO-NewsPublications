{"id": "92e45efc-1833-338a-9297-9ca1073ab089", "title": "De Jonge: Onduidelijk wat eerdere goedkeuring vaccin betekent voor planning", "url": "https://nu.nl/coronavirus/6096938/de-jonge-onduidelijk-wat-eerdere-goedkeuring-vaccin-betekent-voor-planning.html", "summary": "Minister Hugo de Jonge (Volksgezondheid) kan nog niet zeggen wat de mogelijke eerdere goedkeuring van het Pfizer-vaccin betekent voor de planning van de vaccinatiecampagne.\nDaarom weet hij pas volgende week wat het voor Nederland betekent als het vaccin ook echt eerder wordt geleverd.\nVolgens De Jonge wordt er hard gewerkt en is alles erop gericht om \"zo snel mogelijk, maar ook verantwoord\" met de vaccinatie te beginnen.\nDe minister benadrukte dat de vaccinatiecampagne \"niet valt of staat met een week eerder beginnen\", maar wel met een veilig en zorgvuldig verloop.\n'Na goedkeuring moet er nog een hoop gebeuren'Na een eventuele goedkeuring van het EMA moet er volgens de minister nog een hoop gebeuren.", "paragraphs": ["Minister Hugo de Jonge (Volksgezondheid) kan nog niet zeggen wat de mogelijke eerdere goedkeuring van het Pfizer-vaccin betekent voor de planning van de vaccinatiecampagne. Hij wil de Tweede Kamer daar begin volgende week over informeren, zei hij dinsdagavond tijdens het coronadebat.", "Het Europese geneesmiddelenbureau EMA meldde dinsdag dat het besluit waarschijnlijk op 21 december genomen wordt, terwijl eerder werd uitgegaan van 29 december.", "Volgens De Jonge is die datum echter niet helemaal zeker. Daarom weet hij pas volgende week wat het voor Nederland betekent als het vaccin ook echt eerder wordt geleverd.", "Volgens De Jonge wordt er hard gewerkt en is alles erop gericht om \"zo snel mogelijk, maar ook verantwoord\" met de vaccinatie te beginnen. De minister benadrukte dat de vaccinatiecampagne \"niet valt of staat met een week eerder beginnen\", maar wel met een veilig en zorgvuldig verloop. Zijn ministerie beziet de komende dagen of de planning gewijzigd moet worden.", "'Na goedkeuring moet er nog een hoop gebeuren'", "Na een eventuele goedkeuring van het EMA moet er volgens de minister nog een hoop gebeuren. Zo komt er een gezondheidsadvies. Ook moeten er richtlijnen voor de werking en bijwerkingen en daarnaast contra-indicaties worden opgesteld.", "Nederland verwacht 7,8 miljoen coronavaccins van Pfizer. Het kabinet neemt zich voor eerst kwetsbare personen, ouderen en zorgmedewerkers te vaccineren. Iemand heeft twee doses nodig om beschermd te zijn.", "Omdat Pfizer niet direct zoveel kan produceren als eerder werd verwacht, zal Nederland op korte termijn ongeveer een half miljoen doses ontvangen."], "authors": ["Door", "Nu.Nl Anp"], "keywords": ["van", "jonge", "niet", "een", "eerder", "wat", "en", "wordt", "eerdere", "week", "vaccin", "planning", "voor", "er", "betekent", "goedkeuring", "onduidelijk", "het"], "pubDate": null, "publicationId": "4d7a0f80-7953-388c-9af8-e7a437b5632e"}