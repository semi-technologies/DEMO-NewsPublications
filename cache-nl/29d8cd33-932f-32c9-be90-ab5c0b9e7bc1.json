{"id": "29d8cd33-932f-32c9-be90-ab5c0b9e7bc1", "title": "Plantaardig eten met jonge kinderen: hoe pak je dat aan?", "url": "https://volkskrant.nl/de-gids/plantaardig-eten-met-jonge-kinderen-hoe-pak-je-dat-aan~bde0ce7e/", "summary": "Zeker bij het opvoeden van kinderen hebben we snel een mening, het is een gevoelig onderwerp.\u2019Het gezin van Van der Will, met kinderen in de leeftijd van 2 tot 7 jaar, eet thuis alleen plantaardige producten.\nOntbijt: Havermoutpap met fruitFijne havermoutvlokken met havermelk in een pannetje verwarmen met een snuf kaneel, een banaan en een kiwi.\nEventueel serveren met wat gehakte noten, zoals walnoten, cashew en amandel en altijd met een scheutje ahornsiroop.\n\u2018Je kunt laten zien dat dieren levende wezens zijn in plaats van een product op je bord om te eten.\u2019Is het verantwoord om kinderen veganistisch te laten eten?\nZij krijgen echt te weinig vitaminen, mineralen en vezels binnen en te veel suiker en vet.", "paragraphs": ["Wie als gezin met jonge kinderen veganistisch eet, krijgt regelmatig de vraag: \u2018Krijgt je kind wel genoeg voedingsstoffen binnen?\u2019 Milou van der Will, auteur van het kookboek Vegan East en moeder van drie kinderen, vertelt hoe zij het plantaardig koken aanpakt. \u2018Buiten de deur eten ze vegetarisch, ik wil het niet onnodig moeilijk maken.\u2019", "Als \u2018vegan ouder\u2019 krijg je geregeld te maken met vragen vanuit de omgeving, en soms ook met weerstand, merkt moeder Milou van der Will, die zojuist een kookboek heeft gepubliceerd met enkel vegan recepten. \u2018Ik vind het grappig dat voedingsstoffen opeens een onderwerp van gesprek zijn als je grotendeels plantaardig eet, terwijl de meeste veganisten juist heel creatief koken, met peulvruchten, noten en groenten. Zo\u2019n vraag krijgen ouders die hun kinderen regelmatig een wit bolletje met knakworstjes voorschotelen nou nooit.\u2019 De reacties zijn vaak uit bezorgdheid of angst. \u2018Ze hebben online iets gelezen over een extreme veganist in Australi\u00eb die is overleden. Zeker bij het opvoeden van kinderen hebben we snel een mening, het is een gevoelig onderwerp.\u2019", "Het gezin van Van der Will, met kinderen in de leeftijd van 2 tot 7 jaar, eet thuis alleen plantaardige producten. \u2018Wie lekker plantaardig wil eten moet daar behoorlijk wat moeite insteken, meent ze. \u2018Als je een typisch Hollandse maaltijd van aardappel, vlees en groente neemt en daar vervolgens het vlees weghaalt, dan houd je weinig lekkers over.\u2019", "Tempeh en peulvruchten", "Hoe ze het aanpakt? \u2018Peulvruchten zijn erg populair bij ons thuis, bijvoorbeeld linzen, zwarte bonen en pinda\u2019s. In een simpel gerecht van pasta met rode saus doe ik bijvoorbeeld een schepje linzen. Je proeft het haast niet en je kind krijgt wel de goede dingen binnen. Tempeh is ook fijn. Dat zijn gefermenteerde sojabonen en doen, wanneer je ze raspt, prima dienst als een vervanger van gehakt.\u2019", "Met kleine kinderen zijn er uiteraard de nodige beperkingen wat betreft het repertoire. \u2018Ik kies voor toegankelijke smaken. Het populairst zijn pasta, taco\u2019s die iedereen zelf kan samenstellen of pitabroodjes gevuld met hummus, falafel en groente.\u2019", "Thuis kiest ze ervoor om de kinderen wel af en toe een ei te geven. \u2018Er zijn veel trucjes te bedenken hoe ze toch alle goede voedingsstoffen binnenkrijgen, maar kinderen eten niet alles even goed. Een ei lusten ze altijd. Ik koop biologische eieren, zodat ik weet dat de kippen de ruimte hebben gehad.\u2019", "En dan zijn er nog de supplementen. \u2018De kinderen nemen een multivitamine waar B12 aan toe is gevoegd. Die pil krijgen ze een paar keer per week, het zijn net snoepjes. Ook doe ik een keer per week wat algenolie in hun havermoutpap, dan hebben ze hun Omega3 ook weer binnen.\u2019", "Voorbeeld van een vegan dagmenu voor kinderen", "Milou van @thegreenchopstick is moeder van Noah (7), Isa (5) en Daantje (2) en voedt haar kinderen grotendeels plantaardig op. Dit is een voorbeeld van wat haar kinderen op een dag eten.", "Ontbijt: Havermoutpap met fruit", "Fijne havermoutvlokken met havermelk in een pannetje verwarmen met een snuf kaneel, een banaan en een kiwi. Soms rozijnen erdoor, met meer tijd een gekarameliseerd appeltje erop. Eventueel serveren met wat gehakte noten, zoals walnoten, cashew en amandel en altijd met een scheutje ahornsiroop. Schoolsnack", "Een bakje druiven, besjes, banaan, of een appel. In de zomer ook veel perzik, in de winter mandarijn. In de lunchtrommel", "Bruine boterham humus, pindakaas (= peulvruchten, dus gezond!), soms plantaardige roomkaas van Oatly, of plantaardige pat\u00e9. Vaak een komkommertje, of tomaat ertussen. Verder in het trommeltje vaak wat fruit: appel, of blauwe bessen en soms zoete puntpaprika (dat vinden ze hier echt heel lekker). Tussendoor", "Na school altijd een koekje (of twee), want dat hoort. Goed om te weten: speculoos van Lotus en \u2018gewone\u2019 Oreo zijn vegan. Soms ook een \u2018sappie\u2019 \u2013 een soort smoothie van groenten, fruit en water. Bevroren broccoli, met banaan en sinaasappel bijvoorbeeld. Of bevroren bloemkool, met mango en banaan. Of bosvruchten uit de diepvries (zo\u2019n pakje) met banaan en een handje spinazie. Mijn kinderen zijn gek op die sapjes en dan hoef je \u2019s avonds bij het eten niet zo in de kramp te schieten als ze dat blaadje spinazie met een verongelijkt gezicht weer uit hun mond trekken. Avondeten", "Bij ons staat taco-night met stip op \u00e9\u00e9n. Alle toppings (avocado, paprika, bonen, tomaat, etc) op tafel en iedereen stelt zijn eigen taco samen. Je kunt er eindeloos mee vari\u00ebren. Hier een voorbeeldrecept, met vegetarische kipstukjes. Toetje", "Als toetje krijgen ze meestal een variant van sojayoghurt, dus met een smaakje. Je hebt tegenwoordig ook hele lekkere van Alpro die op danoontjes lijken.", "Volhouden", "Is het lastig voor kinderen om een plantaardig dieet vol te houden, wanneer ze bijvoorbeeld naar verjaardagspartijtjes van vriendjes gaan? \u2018Buiten de deur zijn de kinderen vegetarisch, niet veganistisch. Ik wil voorkomen dat er trauma\u2019s ontstaan in de trant van \u2018ik mocht als enige dat koekje van die traktatie niet\u2019. De maatschappij is keihard en ik wil het ze voor hun tiende levensjaar niet onnodig moeilijk maken.\u2019", "Van der Will vindt het wel belangrijk dat mensen uit de omgeving rekening houden met het feit dat haar kinderen geen vlees eten. \u2018Dat zeg ik dus van te voren tegen andere ouders.\u2019", "Missen haar kinderen dierlijke producten niet? \u2018Mijn oudste twee hebben vroeger vlees gegeten en ze kennen dus de smaak. Ik merk dat ze gek zijn op vleesvervangers, zoals de vegaburger of kipstukjes. Mijn jongste dochter heeft nooit vlees gehad en zij laat die vleesvervangers altijd liggen.\u2019", "Het leed dat dieren wordt aangedaan was de reden voor Van der Will om eerst vegetarisch te worden en later ook veganistisch. Ze wil haar kinderen bewust maken van de keuzes die ze maken als het gaat om voedsel. \u2018Ik ga ze geen documentaires met verschrikkelijke beelden laten zien, maar we praten er wel voorzichtig over, op een manier die de kinderen begrijpen.\u2019 Een tip om het gesprek op gang te brengen is een bezoek aan een diervriendelijke kinderboerderij, zoals de Nobele Hoeve, net onder Breda. \u2018Je kunt laten zien dat dieren levende wezens zijn in plaats van een product op je bord om te eten.\u2019", "Is het verantwoord om kinderen veganistisch te laten eten?", "Tekorten liggen wel op de loer, waarschuwt Jaap Seidell, hoogleraar Voeding en Gezondheid aan de VU. Maar: \u2018Dat is ook het geval bij mensen die niet veganistisch eten. Wij doen in het VU veel onderzoek onder de Amsterdamse bevolking. Zij krijgen echt te weinig vitaminen, mineralen en vezels binnen en te veel suiker en vet. Als we gaan vergelijken, zie je dat veganisten op bijna alle punten beter scoren. Wel krijgen ze regelmatig onvoldoende vitamine B12 binnen. Dat is een vitamine die alleen in dierlijke producten voorkomt. Veganisten moeten dus echt supplementen slikken om een tekort aan vitamine B12 te voorkomen.\u2019 Lees hier meer."], "authors": ["Anna Van Den Breemer"], "keywords": ["van", "pak", "hoe", "plantaardig", "jonge", "het", "met", "zijn", "kinderen", "een", "je", "dat", "eten", "en", "ze", "te", "aan"], "pubDate": "2020-09-17T12:01:00+02:00", "publicationId": "1a359314-37ee-33a8-8de7-301d3eb2ed28"}