{"id": "0e5d8a82-de41-3956-961d-480a443ad256", "title": "Howard zet drama over hillbilly-familie veel te vet aan", "url": "https://trouw.nl/cultuur-media/howard-zet-drama-over-hillbilly-familie-veel-te-vet-aan~bcc5c0e4/", "summary": "Jammer is het dat in de verfilming van het boek door oudgediende Ron Howard het drama nogal vet wordt aangezet.\nMaar voor een echt goede milieuschets schuurt het melodrama te veel.\nWat dat betreft biedt het thematisch verwante \u2018The Last Hillbilly\u2019 (te zien op het documentaire festival IDFA) meer soelaas.\nVoor Brian Ritchie zijn de bossen en rivieren de grote inspiratiebron voor zijn gedichten.\n\u2018The Last Hillbilly\u2019 is te zien op het documentaire festival IDFA.", "paragraphs": ["De Amerikaanse zakenman J.D. Vance publiceerde in 2016 zijn memoires: een portret van zijn arme hillbilly-familie in Ohio. Het gaat om de Amerikaanse staat in de Midwest waar Trump hetzelfde jaar zegevierde, en onlangs opnieuw. Dat het boek, \u2018Hillbilly Elegy\u2019, een New York Times-bestseller werd had vooral te maken met de nauwgezette manier waarop Vance de crisis van de Amerikaanse arbeidersklasse belichtte in wat opeens een Trump-staat heette.", "Jammer is het dat in de verfilming van het boek door oudgediende Ron Howard het drama nogal vet wordt aangezet. Vance (Gabriel Basso) heeft zich aan zijn milieu ontworsteld en studeert rechten, als hij vanwege een familiecrisis wordt teruggefloten naar Middletown, Ohio. Terwijl hij zijn hero\u00efneverslaafde moeder (Amy Adams) probeert onder te brengen in een kliniek, rolt in flashbacks het familieverhaal voorbij, gekenmerkt door armoede, geweld en verslaving. Dat Vance zelf aan het uitzichtloze bestaan is ontsnapt, heeft hij vooral te danken aan zijn vuilbekkende, kettingrokende maar ook slimme oma, gespeeld door een goed vermomde Glenn Close met grijze krulletjes, jampotglazen en slobbershirt.", "Het schuurt te veel", "The Last Hillibilly, met Brian Ritchie, de dichtende hillbilly.", "Maar voor een echt goede milieuschets schuurt het melodrama te veel. Wat dat betreft biedt het thematisch verwante \u2018The Last Hillbilly\u2019 (te zien op het documentaire festival IDFA) meer soelaas.", "De hillbilly (vrij vertaald: boerenkinkel) die we hier treffen is Brian Ritchie. Zijn familie woont al decennia in het Appalachengebied in Kentucky dat tegenwoordig ook een Trump-staat heet. Nu de kolenmijnen er gesloten zijn, is er vrijwel niets meer te doen. We zien baardmannen met blikken bier op tafel en geweren aan de muur. Tegelijkertijd zien we mensen met liefde voor hun kinderen en de omringende natuur. Voor Brian Ritchie zijn de bossen en rivieren de grote inspiratiebron voor zijn gedichten. Hier geen melodrama maar melancholie. Je voelt de pijn van een verdwijnende wereld.", "\u2018Hillbilly Elegy\u2019 verschijnt vandaag in de bioscoop en 24 november op Netflix. \u2018The Last Hillbilly\u2019 is te zien op het documentaire festival IDFA."], "authors": ["Belinda Van De Graaf"], "keywords": ["veel", "zijn", "vance", "drama", "howard", "voor", "en", "een", "met", "zien", "vet", "aan", "te", "hillbillyfamilie", "zet", "het", "dat"], "pubDate": "2020-11-19T11:53:00Z", "publicationId": "b66cd8e4-4294-3571-bcd7-e490527f1a48"}