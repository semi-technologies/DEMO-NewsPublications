{"id": "afc83656-e056-354f-87bf-ec83cb9a2975", "title": "Europa opent jacht op Grijze Wolven, maar wie zijn ze precies?", "url": "https://www.parool.nl/wereld/europa-opent-jacht-op-grijze-wolven-maar-wie-zijn-ze-precies~bef3c754/", "summary": "Na Frankrijk en Duitsland, wordt ook in Nederland de roep luider om de extreemrechtse Turkse beweging Grijze Wolven te verbieden.\nEen dag later stond de leus \u2018Grijze Wolven\u2019 gekalkt op het gebouw waar de Armeni\u00ebrs de Armeense genocide herdenken.\nEn nu ligt ook in Nederland het verzoek om te onderzoeken of de Grijze Wolven op een Europese sanctielijst kunnen komen.\nEr bestaat inderdaad geen organisatie met de naam Grijze Wolven, niet in Turkije en ook niet in Europa.\nNa de militaire staatsgreep in 1980 verdwenen kopstukken van Grijze Wolven in de gevangenis.", "paragraphs": ["Na Frankrijk en Duitsland, wordt ook in Nederland de roep luider om de extreemrechtse Turkse beweging Grijze Wolven te verbieden. Maar wie zijn ze? Waar komt hun ideologie vandaan? En hoe kijken ze in Turkije naar deze controversi\u00eble beweging?", "Eind oktober reed een stoet luid toeterende auto\u2019s door een Armeense wijk net buiten Lyon. Zo\u2019n tweehonderd extreemrechtse Franse Turken zwaaiden met Turkse vlaggen en riepen leuzen. Gemoederen waren opgelopen vanwege het conflict in Nagorno-Karabach. Daar streden Armeense en Azerbeidzjaanse troepen tegen elkaar. Azerbeidzjan werd geholpen door Turkije, veel Turken steunden dat.", "Vier mensen raakten die avond bij Lyon gewond bij rellen tussen Armeense en Turkse Fransen. Een dag later stond de leus \u2018Grijze Wolven\u2019 gekalkt op het gebouw waar de Armeni\u00ebrs de Armeense genocide herdenken. Het was de handtekening van een omstreden club die in de jaren 60 in Turkije werd geboren, maar die binnen Europese Turkse gemeenschappen een eigen leven is gaan leiden.", "Het was het startschot voor een verbod op de beweging in Frankrijk. Duitsland, waar ook problemen waren, volgde snel met een soortgelijk verbod. En nu ligt ook in Nederland het verzoek om te onderzoeken of de Grijze Wolven op een Europese sanctielijst kunnen komen.", "\u2018Niet-bestaande organisatie\u2019", "Na het Franse verbod was de toon in pro-regeringsmedia in Turkije lacherig. \u2018Verbod op niet-bestaande Turkse organisatie\u2019 kopte de krant Sabah. Het is vaker de reactie in Turkse regeringskringen als het gaat over de controversie rond de Grijze Wolven. Er bestaat inderdaad geen organisatie met de naam Grijze Wolven, niet in Turkije en ook niet in Europa. Dat maakt het juridisch zo moeilijk om ze aan te pakken. Maar het is de ideologie en de symboliek die springlevend is en terugkomt in verschillende Turkse organisaties in Europa.", "Het fenomeen Grijze Wolven kwam op in de jaren zestig. Het was een zelfgekozen bijnaam van de ultranationalistische jeugdbeweging van de nationalistische partij MHP. Een groep die streeft naar een \u2018Groot Turkije\u2019 (alle Turkse volkeren in \u00e9\u00e9n staat) en gelooft in de superioriteit van het Turkse ras.", "Ze vormden een gewelddadige straatbeweging met knokploegen die af gingen op iedereen die in hun ogen een vijand was van de Turkse natie: communisten, linkse studenten, Koerden, Armeni\u00ebrs en religieuze minderheidsgroepen zoals de Alevigemeenschap. Ze pleegden honderden politieke moorden. Na de militaire staatsgreep in 1980 verdwenen kopstukken van Grijze Wolven in de gevangenis. De beweging ging ondergronds en leden werden actief in de criminele onderwereld.", "Coalitie met Erdogan", "Inmiddels maakt de nationalistische partij MHP deel uit van de regering in een coalitie met de AKP van president Erdogan. Daarmee zijn de Grijze Wolven ook terug van weggeweest. Ze worden omschreven als ultranationalistisch, neo-fascistisch en soms ook islamistisch (terwijl ze in de jaren juist 70 seculier waren).", "Ze zijn niet meer zo gewelddadig als vroeger, zegt Yektan Turkyilmaz, onderzoeker bij het Forum van Transregionale Studies in Berlijn. \u201cMaar hun ideologie is nog wel extreem en fascistisch. De anticommunistische motieven van toen zijn vervangen door een meer etnisch Turkse en xenofobe ideologie. De minderheidsgroepen die ze verafschuwen zijn nog steeds dezelfde: de Koerden, de Alevi, de Armeni\u00ebrs.\u201d", "De beweging heeft meer macht in Turkije nu de MHP in de regering zit. Zorgwekkend, vindt Turkyilmaz. \u201cZe hebben te veel invloed binnen de regering. Het is een publiek geheim dat sommige leden banden hebben met de Turkse inlichtingendiensten.\u201d", "Wie zijn de \u2018echte\u2019 Grijze Wolven?", "Toch blijft het lastig een echte Grijze Wolf aan te wijzen. Dat komt doordat het handgebaar van de Grijze Wolf ook gemeengoed is geworden. De middelvinger en ringvinger op de duim, de pink en wijsvinger gestrekt omhoog, het is een bekend beeld bij nationalistische demonstraties. Voor veel Turken is het een uiting van Turkse trots. Zelfs mensen van de liberale partijen zijn wel eens gezien met hun handen in de wolf-stand.", "De Turkse regering noemt het Franse en Duitse verbod een provocatie. Ze ziet het als een inperking van vrijheid van meningsuiting dat de hele Turkse gemeenschap raakt. Tegelijk blijft de Turkse overheid zeggen dat de Grijze Wolven niet als zodanig bestaan. \u201cHet lastige is dat Europese regeringen een club willen verbieden die geen formele organisatie heeft in Europese landen,\u201d zegt Matthew Goldman van het Zweedse onderzoeksinstituut in Istanboel. \u201cJe moet het meer zien als een slapende identiteit binnen de Turkse gemeenschap die kan worden geactiveerd bij gebeurtenissen zoals de Nagorno-Karabach oorlog.\u201d", "Migrantenjongeren", "Hij ziet het meer als iets waar sommige migrantenjongeren zich bij thuisvoelen vanwege hun Turkse wortels. \u201cHet is heel makkelijk om het Grijze Wolf-gebaar te maken om je Turkse identiteit mee te benadrukken. Vooral als je in een achterstandswijk woont en je je niet geaccepteerd voelt.\u201d", "Volgens Goldman is de roep om een verbod vooral een wapen in de diplomatieke strijd tussen Turkije en de Europese Unie.", "In Nederland zitten Grijze Wolven \u2018verstopt\u2019 in allerlei Turkse organisaties en verenigingen, onder de koepel Turkse Federatie Nederland (TFN), zo stellen onderzoeksrapporten in de afgelopen jaren. Al langer worden vragen gesteld over de Turks-nationalistische ideologie die verscholen zit achter sociale en culturele projecten die vaak subsidies krijgen van de Nederlandse overheid."], "authors": ["Mitra Nazar"], "keywords": ["van", "jacht", "precies", "turkije", "grijze", "het", "op", "maar", "turkse", "zijn", "wie", "die", "wolven", "opent", "ze", "een", "en"], "pubDate": "2020-12-01T17:18:02+01:00", "publicationId": "a3002aeb-6d5a-3894-adcb-0212effbc567"}