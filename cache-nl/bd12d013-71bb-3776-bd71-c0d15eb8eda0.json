{"id": "bd12d013-71bb-3776-bd71-c0d15eb8eda0", "title": "Met de zelfscankassa wordt het niet gezelliger in de winkel", "url": "https://trouw.nl/leven/met-de-zelfscankassa-wordt-het-niet-gezelliger-in-de-winkel~b92b253e/", "summary": "Ik kijk om en zie het hoofd van een vrouw boven de kast met shampoo.\nDan pas ontdek ik dat er aan de andere kant van de scanner nog een betaalautomaat is.\n\u201cHet wordt er niet gezelliger op\u201d, zeg ik.\n\u201cMensen groeten niet eens meer.\u201d\u201cOok niet wanneer u dat doet?\u201d\u201cTachtig procent reageert niet.\nIn december lagen er tussen de druiven Apulische koeken die met de jaarwisseling gegeten worden en die ik meenam voor mijn moeder.", "paragraphs": ["Bij de Etos op Amsterdam Centraal koop ik haarspeldjes en \u00advitamine D. Verder is er niemand, zelfs geen kassabediende. Die blijkt niet nodig, want er is een zelfscankassa. Na de piep schuif ik mijn pasje in de betaalautomaat, maar het ding \u00adreageert niet.", "\u201cAndere kant\u201d, klinkt een luide stem.", "Ik kijk om en zie het hoofd van een vrouw boven de kast met shampoo. Dan pas ontdek ik dat er aan de andere kant van de scanner nog een betaalautomaat is.", "\u201cHet wordt er niet gezelliger op\u201d, zeg ik.", "\u201cZeg dat wel\u201d, reageert de vrouw met een grimmige uitdrukking op haar gezicht. \u201cIk vind er niks meer aan.\u201d", "Ze komt naar me toe.", "\u201cMensen groeten niet eens meer.\u201d", "\u201cOok niet wanneer u dat doet?\u201d", "\u201cTachtig procent reageert niet. Men klaagt over eenzaamheid en opgesloten zitten, maar elkaar groeten, ho maar.\u201d", "Ik vertel dat ik mijn boodschappen voornamelijk haal in kleine winkels, waar ik de mensen ken. Zij ook, zij doet haar inkopen het liefst bij de boerderij.", "Sinds het begin van de pandemie probeer ik supermarkten en ketens nog meer te vermijden dan daarvoor om kleine winkels te steunen en ook omdat het gezelliger is. In Rome koop ik brood bij Dino, die ik regelmatig tegenkom in een naburige bar waar hij bij de espresso vertelt hoe zeer hij hoopt dat zijn weggelopen vrouw terugkeert.", "Groente en fruit haal ik in het Groenteparadijs, in een soort grot", "Groente en fruit haal ik bij Pino en \u00adPalma, die kort voordat de pandemie uitbrak hun \u2018Groenteparadijs\u2019 openden in een soort grot aan de Piazza del Paradiso. Ik werd verleid door de entree, waar pompoenen en reusachtige gele vruchten van de sukadeboom lagen uitgestald op Romeinse zuilen en lange strengen felrode peperoncino de deurposten sierden.", "We kregen een band, mede door de barre tijden die we doormaakten. Pino en Palma verhuisden in hun jonge jaren van Apuli\u00eb naar Rome, plukten in de velden rond de stad wilde rucola, die ze schoonmaakten en in kleine bosjes met een touwtje eromheen verkochten aan restaurants. Het werd een rage.", "Nu verkopen ze groente en fruit uit Apuli\u00eb.", "\u201cCiao Rosita\u201d, klinkt het hartelijk wanneer ik binnenstap. \u201cCiao Palma, ciao Pino.\u201d", "Ze proberen de moed erin te houden, maar delen hun zorgen. De duizend artisjokken, die restaurants hadden besteld voor de feestdagen hoefden op het laatste moment niet te worden geleverd vanwege de plotselinge lockdown. In december lagen er tussen de druiven Apulische koeken die met de jaarwisseling gegeten worden en die ik meenam voor mijn moeder. Palma stopte me nog een glanzende granaatappel toe en ik moest \u00adzoenen geven aan la mamma.", "Ik ben benieuwd of de vrouw van bakker Dino terug is en ik kijk ernaar uit Pino en Palma te vertellen dat er van hun koeken is gesmuld.", "Voordat ik terugga naar Rome, loop ik nog even binnen bij de Etos voor een vrolijke groet bij de zelfscankassa.", "Rosita Steenbeek is schrijfster en woont deels in Rome. Meer van haar columns leest u hier."], "authors": ["Rosita Steenbeek"], "keywords": ["ik", "er", "van", "gezelliger", "en", "met", "winkel", "wordt", "een", "zelfscankassa", "bij", "het", "niet", "dat", "die"], "pubDate": "2021-01-10T16:05:00Z", "publicationId": "b66cd8e4-4294-3571-bcd7-e490527f1a48"}