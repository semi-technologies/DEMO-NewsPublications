{"id": "7931c528-cd5d-3e61-97d4-e5d660b38218", "title": "Miranda kan nooit meer 'normaal' afscheid nemen van haar vader", "url": "https://www.rtlnieuws.nl/lifestyle/artikel/5197583/nooit-meer-miranda-kan-nooit-meer-normaal-afscheid-nemen-van-haar-vader", "summary": "Kon ik dat risico nemen?\nIk moest met mijn hoofd een beslissing nemen die ik met mijn hart niet kon maken.\nEn die beslissing hield in dat ik niet meer bij mijn vader op bezoek zou gaan.\nDat betekende dat ik hem niet in zijn laatste dagen kon steunen.\nIk vertelde hem dat ik zo veel van hem hield, dat ik dicht bij hem was en dat hij het zo goed deed.", "paragraphs": ["\"Ik stond voor een duivels dilemma. Ieder bezoekje aan mijn vader bracht risico\u2019s met zich mee voor mijn gezin. Kon ik dat risico nemen? Het antwoord wist ik al. Ik moest met mijn hoofd een beslissing nemen die ik met mijn hart niet kon maken. En die beslissing hield in dat ik niet meer bij mijn vader op bezoek zou gaan. Dat betekende dat ik hem niet in zijn laatste dagen kon steunen. Ik, zijn enige kind, zou niet aan zijn sterfbed zitten.", "Doodongelukkig reed ik terug naar Amsterdam. Die laatste dagen van mijn vaders leven voelde aan als jaren. Meerdere malen per dag had ik contact met zijn arts en verzorgenden. Af en toe konden we videobellen, al begreep mijn vader daar niet zo veel van. Ik schrok ervan hoe hard hij achteruit ging en amper nog reageerde. Zoiets is mogelijk nog pijnlijker om op afstand te moeten aanschouwen in plaats van er echt bij te zijn. Op de dag voordat hij overleed, belde ik hem. Ik werd op speaker gezet. Ik vertelde hem dat ik zo veel van hem hield, dat ik dicht bij hem was en dat hij het zo goed deed. Ik bedankte hem voor wie hij was als persoon en als vader. Later op de avond sprak ik nog met de nachtzuster, ik vroeg haar mij te bellen als er wat was.", "Toen om vijf uur \u2019s morgens mijn telefoon ging, wist ik dat het gebeurd was. De zuster vertelde dat hij een paar minuten ervoor was overleden. Zij had uren naast mijn vader gezeten en zijn hand vastgehouden. Ze vroeg of ik hem nog wilde zien voordat hij naar het mortuarium werd gebracht. Er ontstond kortsluiting in mijn hoofd en ik viel flauw. Later heb ik haar teruggebeld en besloten om niet naar het verpleeghuis te gaan. Er waren daar meerdere coronagevallen \u2013 uiteindelijk zijn zes van de vijftien mensen op mijn vaders afdeling eraan overleden \u2013 en ik wilde geen enkel risico lopen voor mijn dochter.\""], "authors": [], "keywords": ["van", "vader", "hem", "normaal", "meer", "op", "zijn", "hij", "ik", "miranda", "kan", "haar", "mijn", "en", "nemen", "dat", "niet", "afscheid", "nooit"], "pubDate": "2020-11-20T07:50:48+01:00", "publicationId": "ce2257c9-a2d2-3c8b-975a-6872cbf4036a"}