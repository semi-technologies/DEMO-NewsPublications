{"id": "5eedff62-a745-3760-9ab7-d5f6c2cb8c1a", "title": "Subverse II is zo subversief dat je je na een halfuur afvraagt waarnaar je hebt geluisterd \u2605\u2605\u2605\u2606\u2606", "url": "https://volkskrant.nl/cultuur-media/subverse-ii-is-zo-subversief-dat-je-je-na-een-halfuur-afvraagt-waarnaar-je-hebt-geluisterd~bb75463c/", "summary": "Diamanda Dramm Beeld Juri HienschDe Nederlandse violist Diamanda Dramm (29) stapt een podium op van een paar vierkante meter.\nDramm begint zachtjes te zingen, het zingen wordt verdubbeld en uit dat bed van zoemende stemmen groeit een zachtmoedig klanklandschap.\nSubverse II heet haar performance, een vervolg op een eerder programma waarin Dramm verwachtingen ondermijnt en ontwricht.\nZo kan het gebeuren dat Dramm haar viool kantelt en bespeelt als gitaar.\nSubverse II is zo subversief dat je je na een halfuur afvraagt waarnaar je hebt geluisterd.", "paragraphs": ["Diamanda Dramm Beeld Juri Hiensch", "De Nederlandse violist Diamanda Dramm (29) stapt een podium op van een paar vierkante meter. Aan een raster van stangen hangen scherfvormige spiegels en lichtspots. Dramm begint zachtjes te zingen, het zingen wordt verdubbeld en uit dat bed van zoemende stemmen groeit een zachtmoedig klanklandschap. Met haar elektrische viool trekt Dramm er peinzend sporen door.", "Onder haar gemillimeterde hoofd draagt ze een overmaats, lichtroze colbert. Dramm behoort tot de pool van plaatselijke musici met wie het Amsterdamse Muziekgebouw de intieme coronaserie Up Close maakt. Subverse II heet haar performance, een vervolg op een eerder programma waarin Dramm verwachtingen ondermijnt en ontwricht. Als violist voelt ze zich thuis in eigentijds repertoire. Als allround kunstenaar tast ze de grenzen af tussen recital, spoken word en theater.", "Zo kan het gebeuren dat Dramm haar viool kantelt en bespeelt als gitaar. Dan komt er lieflijk getokkel uit, of juist een loeiende solo \u00e0 la Jimi Hendrix. Nu eens zingt ze de teksten van de Engelse dichter SJ Fowler met een meisjesstem, licht en kwetsbaar. Dan weer slingert ze de woorden met een assertief parlando de zaal in.", "Als de zinnen al te verstaan zijn, blijven ze raadselachtig. Subverse II is zo subversief dat je je na een halfuur afvraagt waarnaar je hebt geluisterd. \u2018Naar een versie van mezelf\u2019, zegt Dramm in het nagesprek, \u2018met gecodeerde geheimen.\u2019 Aha, alle lof, maar dat pantser houdt de toeschouwer buiten. Misschien moet de kunstenaar Dramm inzichtelijker omgaan met het materiaal van de mens Dramm?"], "authors": ["Guido Van Oorschot"], "keywords": ["zo", "van", "subversief", "halfuur", "geluisterd", "het", "met", "hebt", "subverse", "een", "je", "dramm", "ze", "en", "haar", "ii", "waarnaar", "dat"], "pubDate": "2020-11-29T16:37:52+01:00", "publicationId": "1a359314-37ee-33a8-8de7-301d3eb2ed28"}