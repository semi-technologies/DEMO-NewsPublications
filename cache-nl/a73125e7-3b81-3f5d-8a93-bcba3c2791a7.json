{"id": "a73125e7-3b81-3f5d-8a93-bcba3c2791a7", "title": "Het neefje van de appel dat zo veel spannender is", "url": "https://trouw.nl/recepten/het-neefje-van-de-appel-dat-zo-veel-spannender-is~bdaa4111/", "summary": "Van de week had ik een interessant gesprek met mijn dochters van 1 en 4 jaar.\n\u201cHij is groen en rood, dit is een appel, pap!\u201d Ik bestudeerde het ding en begon zelf te twijfelen.\n\u201cPap, je kijkt niet goed, dommerd, hij is rond.\u201d Mala stond inmiddels te gillen: \u201cWel appel, wel appel, stomme pappa\u201d.\nIk wilde gewoon koffie drinken en de krant lezen, waarom moest ik discussi\u00ebren met een kind over wat een appel is en wat een peer?\nMaak de salade aan met balsamico en een beetje extra olijfolie en breng op smaak met zout en flink veel zwarte peper.", "paragraphs": ["Iedere week verwondert Samuel Levie zich over een ingredi\u00ebnt dat in het seizoen is of dat hij tegenkomt op zijn culinaire speurtochten.", "Van de week had ik een interessant gesprek met mijn dochters van 1 en 4 jaar. De jongste (bijna twee) was op het witte keukenkrukje geklommen en had eigenhandig een groot stuk fruit uit de fruitmand gevist. Mala, die nogal grofstoffelijk is voor een dreumes, smeet de vrucht in mijn schoot en zei op dwingende toon: \u201cAppel schillen\u201d.", "Ik bekeek de vrucht en vroeg of ze zeker wist dat ze peer wilde. Haar oudere zus mengde zich in het gesprek. \u201cHij is groen en rood, dit is een appel, pap!\u201d Ik bestudeerde het ding en begon zelf te twijfelen. \u201cNee, kijk, hij is niet rond zoals een appel\u201d, was mijn conclusie. \u201cPap, je kijkt niet goed, dommerd, hij is rond.\u201d Mala stond inmiddels te gillen: \u201cWel appel, wel appel, stomme pappa\u201d.", "Ik wilde gewoon koffie drinken en de krant lezen, waarom moest ik discussi\u00ebren met een kind over wat een appel is en wat een peer? Ik zette mijn dunschiller erin, sneed de vrucht in stukken en gaf ze aan de twee dwarsliggers. Ze keken beteuterd en kwamen samen tot de conclusie dat het een \u2018pappel\u2019 was.", "Er zijn duizenden soorten peren. In de supermarkt vind je alleen de populairste rassen, zoals de Conference en de Doyenn\u00e9 du Comice. Lekker, maar peren komen in zo veel meer vormen, kleuren en structuren. Dit jaargetijde is er weinig lokaal fruit op de markt en grijpen mensen al snel naar een appel, maar wie zijn perenmanagement op orde heeft, kan genieten van veel meer diversiteit.", "Peren kunnen sappig en zoet zijn, maar ook stevig en verkwikkend zuur. De peer is eigenlijk een veel spannendere vrucht dan haar nog populairdere neef de appel. Wel moet je van een peer goed de rijpheid in de gaten houden. Zelf houd ik ervan om rijpe, sappige peren te eten voor mijn ontbijt in de yoghurt. Stevigere exemplaren gebruik ik bijvoorbeeld in deze salade met geroosterde sjalotjes.", "Peer met geroosterde sjalot", "\u2022 12 sjalotten", "\u2022 olijfolie", "\u2022 2 stevige peren", "\u2022 2 stronkjes witlof", "\u2022 2 eetlepels balsamico", "\u2022 \u00bc bosje kervel of dragon", "\u2022 100 gram ricotta salata (of feta)", "Bereiding", "Ik gebruik voor deze salade gezouten ricotta. Die koop je bij de betere kaaszaak, maar je kunt het ook vervangen door feta of een stevige geitenkaas. Verwarm de oven voor op 175 graden. Schil de sjalotten en snijd ze door de helft. Maak aan met 3 eetlepels olijfolie en een goede snuf zout. Zet in de oven en rooster ruim een half uur. De sjalotten moeten flink kleur krijgen en zacht \u00adworden, maar niet verbranden.", "Laat een beetje afkoelen. Schil intussen de peren en snijd ze in dunne partjes. Snijd de witlof doormidden en vervolgens in de lengte in dunne reepjes. Maak de salade aan met balsamico en een beetje extra olijfolie en breng op smaak met zout en flink veel zwarte peper. Serveer op een grote schaal of verdeel over bordjes. Maak af met wat blaadjes kervel en rasp over ieder bord wat ricotta salata.", "Liesbeth Maliepaard, Charlotte Kleyn, Fow Pyng Hu, Samuel Levie en Merijn Tol vertellen in deze rubriek verhalen achter het eten, compleet met recept."], "authors": ["Samuel Levie"], "keywords": ["zo", "van", "peren", "appel", "het", "spannender", "op", "met", "ik", "neefje", "een", "ze", "dat", "en", "mijn", "veel"], "pubDate": "2020-11-19T07:00:00+01:00", "publicationId": "b66cd8e4-4294-3571-bcd7-e490527f1a48"}