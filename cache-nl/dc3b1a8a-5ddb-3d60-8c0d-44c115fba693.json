{"id": "dc3b1a8a-5ddb-3d60-8c0d-44c115fba693", "title": "Wie is Cameron Carolissen, de WK-tegenstander van Kleermaker?", "url": "https://www.rtlnieuws.nl/sport/darts/artikel/5202404/wie-cameron-carolissen-de-wk-tegenstander-van-kleermaker", "summary": "Lange gastZijn debuut op het WK gaat Carolissen maken tegen een Nederlander: Martijn Kleermaker.\nMocht Carolissen winnen, dan stuit hij in de tweede ronde opnieuw op een Nederlander: Danny Noppert.\nCarolissen gooit met darts van 24 gram en een smalle barrel.\nOp een dag vroeg een vriend van me waar ik mijn speertjes gelaten had.\nQua type speler ben ik een rustige speler, maar in spannende wedstrijden kan ik zeker op belangrijke momenten uitbundig reageren.\"", "paragraphs": ["\"Mijn overleden vader, tante, zus \u00e9n overleden oma spelen/speelden allemaal darts. Mijn zus Tayla wist zelfs de WDF World Cup singles bij de meisjes te winnen (in 2015 red.). We werden allebei gecoacht door onze vader. Ik begon met competitief darts op mijn twaalfde en mijn familie ziet mij als een kwalitatief sterke en constante speler, vanwege de manier waarop ik de afgelopen twaalf jaar gegroeid ben\", zegt hij.", "Zuid-Afrika", "In het Zuid-Afrikaanse circuit is Carolissen bekend, maar hier in Europa hebben we zijn kunsten nog niet mogen aanschouwen. \"De grootste namen waar ik ooit tegen gespeeld heb zijn de Zuid-Afrikaanse spelers die in het verleden op de PDC-toernooien te zien zijn geweest. Ik train en praat vaak met Devon Petersen om mij mentaal voor te kunnen bereiden voor het WK. Ik moet me wedstrijd voor wedstrijd gaan richten op mijn tegenstander en dan zie ik wel hoe ver ik kom\", zegt de Zuid-Afrikaan, die overigens geen Nederlands spreekt, maar het wel een beetje kan verstaan.", "Lange gast", "Zijn debuut op het WK gaat Carolissen maken tegen een Nederlander: Martijn Kleermaker. \"Ik weet dat Martijn een ontzettend lange speler is, haha. Het is een snelle speler en ik zie hem ook wel hoog op de ranglijst komen vanwege zijn scorend vermogen en het dodelijk zijn op hoge finishes. Ik zag hem al spelen bij de BDO en was benieuwd naar hoe hij het ging doen bij de PDC. Zijn manier van gooien ziet er z\u00f3 moeiteloos uit. Dat is een stijl die menig darter graag zou willen hebben.\"", "Mocht Carolissen winnen, dan stuit hij in de tweede ronde opnieuw op een Nederlander: Danny Noppert. \"Danny is een geweldige speler in het PDC-circuit. Je staat ook niet voor niets 25e op de wereldranglijst. Het zou voor mij echt geweldig zijn om tegen Danny te mogen spelen in de tweede ronde.\"", "Speerwerper", "Bij een onbekende speler is het altijd interessant om te kijken naar zijn speelstijl. Carolissen gooit met darts van 24 gram en een smalle barrel. In het verleden gooide hij met zeer lange darts, wat hem dan ook de bijnaam \u2018The Javelin\u2019 opleverde. \"Ik speelde met dezelfde lange darts als waarmee Luke Humphries een tijdje gegooid heeft. Op een dag vroeg een vriend van me waar ik mijn speertjes gelaten had. Eerst begreep ik niet wat hij bedoelde, maar hij noemde me \u2018De speer\u2019 (The Javelin) vanwege mijn zeer lange darts. En vanaf dat moment bleef de naam \u2018The Javelin\u2019 aan me plakken in Zuid-Afrika. Qua type speler ben ik een rustige speler, maar in spannende wedstrijden kan ik zeker op belangrijke momenten uitbundig reageren.\""], "authors": [], "keywords": ["kleermaker", "van", "speler", "het", "op", "voor", "zijn", "wie", "ik", "darts", "een", "mijn", "wktegenstander", "cameron", "en", "carolissen"], "pubDate": "2020-12-10T12:15:40+01:00", "publicationId": "ce2257c9-a2d2-3c8b-975a-6872cbf4036a"}