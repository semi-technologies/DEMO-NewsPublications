{"id": "62632cb5-7078-39e6-8ff7-f4f59152449f", "title": "Regel twee: niemand mag bij ons naar het toilet", "url": "https://trouw.nl/leven/regel-twee-niemand-mag-bij-ons-naar-het-toilet~bb118dbb/", "summary": "Niemand mag bij ons naar het toilet.\nMensen die bij ons werken, moeten op z\u2019n minst naar het toilet kunnen.\nDus zodra Iwan vertrokken is, gebaar ik naar zijn mannen dat ik iets wil verkon\u00addigen.\nDit spoor leidt me naar een plek buiten het zicht van ons huis.\nDan kunnen ze thuis naar het toilet.", "paragraphs": ["Regel \u00e9\u00e9n uit het wetboek van Iwan luidt: geen alcohol onder werktijd. Iwan zwoer zelfs mij te ontslaan, mocht ik zijn mannen ooit iets aanbieden. Wij zijn uiteraard akkoord met die regel, we zouden niet willen dat iemand drinkt en vervolgens met de slijptol aan de slag gaat. Met regel twee hebben we wel moeite. Niemand mag bij ons naar het toilet. Het wringt voor ons met de basaalste gastvrijheid. \u201cStel dat iemand eine \u00adgrosse Botschaft hatt, dan kan het toch niet anders?\u201d", "\u201cDoch.\u201d", "\u201cWie denn?\u201d", "\u201cWij zijn Poolse mannen.\u201d", "In Iwans ogen verschijnt een twinkeltje. \u201cWij houden het op.\u201d", "\u201cDe h\u00e9le dag?\u201d", "Iwan knikt trots. Zijn werkhanden petsen liefkozend tegen de flanken van zijn buik. \u201cIk hou het al een hele week op!\u201d We grinniken vettig.", "Beeld Hanne van der Woude", "Toch blijft het wringen. Mensen die bij ons werken, moeten op z\u2019n minst naar het toilet kunnen. Dus zodra Iwan vertrokken is, gebaar ik naar zijn mannen dat ik iets wil verkon\u00addigen. Ik wijs naar de achter\u00adkanten van hun spijkerbroeken en stoot een perskreun uit. Niet begrijpend gapen ze me aan. Ik wijs naar mijn eigen \u00adbillen, hurk licht en mime vervolgens dat er iets langwerpigs uitvalt. \u201cG\u00f3wno?\u201d, vraagt \u00adPatryck. Ik heb geen idee, maar knik.", "\u201cDu\u201d, zeg ik en druk op een onzichtbare deurbel. \u201cDing-dong. Ich komme, und du...\u201d Met mijn wijs- en middelvinger \u00adtrippel ik een onzichtbare poppenhuistrap op. \u201cToaleta\u201d, gok ik, dat klinkt best Pools. Dat blijkt het ook! \u201cToaleta! Toaleta!\u201d, \u00adherhaalt iedereen opgetogen. En dan gebaren alle handen dat ze niet hoeven.", "Een paar nachten later valt er poedersneeuw over onze tuin. Halverwege de ochtend ontwaar ik een diagonaal pad van voetstappen over ons grasveld dat verdergaat in het verwilderde deel van de tuin.", "Zodra die namiddag iedereen naar huis is, besluit ik dat spoor te volgen. In het plat\u00adgelopen gras liggen her en der pepermuntplasticjes van een vreemd merk. Dit spoor leidt me naar een plek buiten het zicht van ons huis. Het lijken restjes sneeuw, maar dat blijken plukjes toiletpapier. En onder een laurierstruik zie ik drie bierblikken liggen. Ik tijger erheen. Een Pools merk. Liggend onder die struik ontdek ik er meer. Uiteindelijk blijken het er z\u00f3veel dat ik ze niet allemaal tegelijk naar de vuilnisbak kan dragen. Ik maak een foto van die berg blikken en whatsapp die naar Iwan. De vinkjes bij mijn foto kleuren meteen blauw. Er komt geen antwoord.", "De volgende ochtend staan Patryck, Marek en Tomasz bedremmeld aan onze deur. Geen Wojtek. Ik durf niet naar hem te vragen. Later die dag stopt er een afgeragde Berlingo voor ons huis. Iwan stapt uit. \u201cWo ist Wojtek?\u201d, flap ik er meteen uit.", "\u201cWeg.\u201d", "\u201cNee, nee. Je moest hem niet ontslaan, ik wilde alleen...\u201d", "\u201cIedereen kent regel \u00e9\u00e9n\u201d, kapt Iwan me af en mept op het autodak. \u201cEn dit is het nieuwe toilet.\u201d Die heeft hij net speciaal gekocht. Voortaan moeten zijn mannen een kwartier rijden bij hoge nood. Dan kunnen ze thuis naar het toilet."], "authors": ["Jaap Robben"], "keywords": ["van", "bij", "het", "twee", "ons", "naar", "die", "niemand", "ik", "zijn", "mag", "een", "regel", "en", "dat", "toilet", "niet"], "pubDate": "2020-11-28T01:00:36+01:00", "publicationId": "b66cd8e4-4294-3571-bcd7-e490527f1a48"}