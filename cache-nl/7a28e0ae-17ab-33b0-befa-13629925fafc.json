{"id": "7a28e0ae-17ab-33b0-befa-13629925fafc", "title": "Veel boetes uitgeschreven in sneeuwgebied rond Drielandenpunt", "url": "https://trouw.nl/binnenland/veel-boetes-uitgeschreven-in-sneeuwgebied-rond-drielandenpunt~b34ed49b5/", "summary": "Dat zei burgemeester Harry Leunessen van Vaals, die zaterdagmiddag zelf ook een kijkje nam in het drukke sneeuwlandschap.\n\u201cDe boa\u2019s hadden het zo druk dat ze tussentijds even naar het gemeentehuis moesten om de accu\u2019s op te laden van de apparaatjes waarmee de boetes werden uitgeschreven\u201d, zei Leunessen.\nDe auto\u2019s stonden in lange rijen in en langs de bermen van de smalle bochtige wegen van het golvende heuvellandschap geparkeerd.\n\u201cIk ben even gaan kijken op het Drielandenpunt, het was daar erg druk met zowel komend als gaand verkeer.\nDe gemeente had vrijdagmiddag nog de oproep gedaan om niet naar Vaals te komen om drukte te vermijden, juist in deze coronatijd.", "paragraphs": ["Dat zei burgemeester Harry Leunessen van Vaals, die zaterdagmiddag zelf ook een kijkje nam in het drukke sneeuwlandschap. Medewerkers van gemeente, politie en Staatsbosbeheer probeerden de verkeersstromen in de heuvels in goede banen te leiden. Op veel plaatsen stond het verkeer vast.", "De boetes werden uitgeschreven voor de talloze fout- en wildparkeerders, aldus de burgemeester. \u201cDe boa\u2019s hadden het zo druk dat ze tussentijds even naar het gemeentehuis moesten om de accu\u2019s op te laden van de apparaatjes waarmee de boetes werden uitgeschreven\u201d, zei Leunessen. De auto\u2019s stonden in lange rijen in en langs de bermen van de smalle bochtige wegen van het golvende heuvellandschap geparkeerd. \u201cMensen ontdekten na een paar uur sneeuwpret een briefje onder de ruitenwisser.\u201d", "Volgens Leunessen stonden er op 10 kilometer afstand al files van langzaam rijdend verkeer richting Vaals en Vijlen. \u201cIk ben even gaan kijken op het Drielandenpunt, het was daar erg druk met zowel komend als gaand verkeer. Vooral gezinnen waren onderweg, met hond, kinderen en slee. Veel mensen kwamen van ver weg, onder meer uit Eindhoven en Den Bosch. Wellicht aangelokt door sneeuwbeelden uit Vaals die vrijdagavond op een landelijke zender werden uitgezonden.\u201d", "Om problemen te voorkomen had de gemeente zaterdag de Epenerbaan bij Vijlen afgesloten. Dit in verband met de zeer steile helling van de weg en de gladheid, aldus Leunessen. De gemeente had vrijdagmiddag nog de oproep gedaan om niet naar Vaals te komen om drukte te vermijden, juist in deze coronatijd. De politie herhaalde zaterdag die oproep nog eens. \u201cIk heb de indruk dat de helft van de mensen die ervan wisten, deze oproep naast zich neer heeft gelegd.\u201d", "\u201cOp zich gedragen mensen zich goed in de bossen waar het gaat om het naleven van de coronamaatregelen, zoals afstand houden. Maar met name voor de inwoners van Vijlen en een deel van Vaals is het niet zo fijn om de hele dag die stroom verkeer voor je deur te hebben.\u201d", "Rond 15.30 uur begonnen veel mensen al huiswaarts te gaan, zei de burgemeester, die nog vertelde dat de sneeuw langzaam begint te smelten.", "Lees ook:", "Er gebeurt iets op de Noordpool waardoor we een h\u00e9le strenge winter kunnen krijgen \u2013 en misschien wel kunnen schaatsen", "", "De rayonhoofden van de Friese Elfsteden hoeven nog niet meteen bij elkaar te komen, maar er is wel iets aan de hand in de atmosfeer. Boven de Noordpool weliswaar, maar het kan de temperatuur hier naar schaatsniveau drukken."], "authors": ["Redactie Trouw"], "keywords": ["veel", "mensen", "sneeuwgebied", "van", "en", "een", "om", "rond", "te", "uitgeschreven", "drielandenpunt", "op", "het", "vaals", "boetes", "die"], "pubDate": "2021-01-09T16:04:19Z", "publicationId": "b66cd8e4-4294-3571-bcd7-e490527f1a48"}