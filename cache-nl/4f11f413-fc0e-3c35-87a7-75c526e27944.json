{"id": "4f11f413-fc0e-3c35-87a7-75c526e27944", "title": "Opinie: Krachtdadige aanpak zit niet in onze cultuur", "url": "https://www.dvhn.nl/meningen/Krachtdadige-aanpak-zit-niet-in-onze-cultuur-26333105.html", "summary": "Too little too late , te laat en te weinig, dat kan je constateren, als je naar de aanpak van deze pandemie kijkt.\nDe inadequate aanpak van de pandemie maakt duidelijk dat ons land niet is voorbereid op grootschalige rampen en dat er iets in onze cultuur is geslopen dat een krachtdadige aanpak tegenwerkt.\nDat gebeurt ook in ons parlement waardoor onze samenleving zo is dichtgeplamuurd met, soms onuitvoerbare, wet- en regelgeving en een wurgende bureaucratie, dat een robuuste aanpak van de huidige pandemie wordt bemoeilijkt.\nGeen crisismanagersDat een deel van onze bestuurders niet geschikt en in staat is om als crisis- en risico-manager te functioneren, mag geen verrassing zijn.\nMaar er zijn ook ouderen die rustig op wintersport en op reis gaan en straks weer vrolijk anderen besmetten.", "paragraphs": ["Nederland is niet goed voorbereid op grootschalige rampen. Dat zit \u2018m in falende bestuurders, een ongedisciplineerde bevolking, maar ook in onze (bestuurs)cultuur.", "Too little too late , te laat en te weinig, dat kan je constateren, als je naar de aanpak van deze pandemie kijkt. De inadequate aanpak van de pandemie maakt duidelijk dat ons land niet is voorbereid op grootschalige rampen en dat er iets in onze cultuur is geslopen dat een krachtdadige aanpak tegenwerkt.", "Er is een cultuur ontstaan, waarbij alles ter discussie wordt gesteld en er gepolderd wordt tot we erbij neervallen. Dat gebeurt ook in ons parlement waardoor onze samenleving zo is dichtgeplamuurd met, soms onuitvoerbare, wet- en regelgeving en een wurgende bureaucratie, dat een robuuste aanpak van de huidige pandemie wordt bemoeilijkt. Neem de privacywet AVG, die beschermt vooral de kwaadwillende, maar belemmert ook de corona-aanpak. Zo heeft de verordening de invoering van de corona-app vertraagd en zal het ook problemen geven bij de registratie van geteste en gevaccineerde personen.", "Geen crisismanagers", "Dat een deel van onze bestuurders niet geschikt en in staat is om als crisis- en risico-manager te functioneren, mag geen verrassing zijn. Dat geldt ook voor onze wet- en regelgeving, die goed werkt in vredestijd maar in een crisis minder adequaat is. De manier waarop wij verantwoordelijkheden spreiden, het liefst over een zo groot mogelijk aantal actoren, maakt dat er niemand meer ter verantwoording wordt geroepen.", "Dat zal mogelijk gebeuren in de \u2018toeslagenaffaire\u2019, dat gaat ook vrijwel zeker gebeuren bij een onderzoek naar de aanpak van de pandemie. Het zelfreinigend vermogen van de politiek in de volle breedte, inclusief het lokale bestuur, zal flink op de proef worden gesteld.", "Onderduiken", "Maar het zijn niet alleen de falende bestuurders, ook een te groot deel van de bevolking kan onvoldoende discipline opbrengen en heeft onvoldoende mentale weerstand. Neem een deel van de jongeren, de goeden niet te na gesproken, die miepen over het gebrek aan vrijheid. Als ze nu jaren ondergedoken zouden moeten zitten, dan kan ik mij er nog iets bij voorstellen.", "Maar er zijn ook ouderen die rustig op wintersport en op reis gaan en straks weer vrolijk anderen besmetten. Dat zij daarbij mogelijk, de voortijdige, dood van familie of vrienden op hun geweten hebben, is blijkbaar van ondergeschikt belang.", "Samengevat: falende bestuurders, belemmerende wetgeving en een te groot deel van de bevolking dat zich ongedisciplineerd gedraagt maken ons land kwetsbaar voor pandemie\u00ebn en grote rampen. Dat een groot aantal mensen hierdoor onnodig het leven zal laten, blijkt van minder belang.", "Rien Kornalijnslijper is gepensioneerd manager veiligheid en woont in Ten Boer."], "authors": ["Rien Kornalijnslijper"], "keywords": ["van", "zit", "aanpak", "cultuur", "en", "een", "onze", "krachtdadige", "opinie", "ook", "te", "op", "het", "niet", "dat"], "pubDate": null, "publicationId": "bb59becc-5bf6-3c6d-8cdd-d41716890d16"}