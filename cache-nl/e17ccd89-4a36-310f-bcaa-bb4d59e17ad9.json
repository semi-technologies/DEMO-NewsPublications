{"id": "e17ccd89-4a36-310f-bcaa-bb4d59e17ad9", "title": "De Volkskeuken: tacoschelpen met bataat, munt en hoorntjes des overvloed", "url": "https://volkskrant.nl/eten-en-drinken/de-volkskeuken-tacoschelpen-met-bataat-munt-en-hoorntjes-des-overvloed~b38d0c46/", "summary": "Tacoschelpen met bataat, munt en hoorntjes des overvloeds.\nWaar ik naartoe wil, is dat we toen en nu nog altijd dol zijn op knapperige dingen met iets romigs erbij.\nDe merken die de taco\u2019s verkopen, leveren er hele pakketten en andere parafernalia bij, maar dan bevaar je het steeds hetzelfde nep-Mexicaanse smaakriviertje.\nBak de ui met bataat en paddestoelen in een koekepan in de olie, op halfhoog vuur, afgedekt.\nNiet per ongeluk korter, zoals ik een keer deed, want dan zijn ze taai.", "paragraphs": ["Tacoschelpen met bataat, munt en hoorntjes des overvloeds. Beeld Onno Kleyn", "Chips met dipsaus, daar is mijn culinaire carri\u00e8re mee begonnen. Althans, het fabrieken van die dipsaus \u2013 die chips kochten we. Ik was 11 of 12 en roerde woest experimenterend allerlei muffe poeders uit het roemruchte kruidenrekje door mayonaise. Vooral kerrie natuurlijk. Oom Harry prees mijn resultaat bij een verjaardag.", "Je had zakjes Duyvis voor dipsaus \u2013 alweer poeder door de mayo \u2013 en humoristische reclame daarvoor, over \u2018lippizaner uitjes, alleen te koop op de markt van Maastricht \u2013 voor zevenen!\u2019 en nog zo wat. Waar ik naartoe wil, is dat we toen en nu nog altijd dol zijn op knapperige dingen met iets romigs erbij. Daverend nationaal voorbeeld: de kroket.", "Maar er is meer. Alleen bij ons \u2013 dacht ik \u2013 kun je tacoschelpen kopen, gefrituurde ma\u00efstortilla\u2019s om te vullen met calorie\u00ebn van gevarieerde textuur, waar altijd wat smeu\u00efgs en romigs tussen moet zitten. Een fijne uitvinding. Dan kun je stoer roepen dat je nooit chips eet en ondertussen lekker op die taco\u2019s aanvallen. De merken die de taco\u2019s verkopen, leveren er hele pakketten en andere parafernalia bij, maar dan bevaar je het steeds hetzelfde nep-Mexicaanse smaakriviertje. Saai. Er kan meer!", "Ingredi\u00ebnten 30 g gedroogde hoorntjes des overvloed 2-3 bataten 2 rode uien, in flinters 5 eetl. olijfolie 1 teen knoflook 2 eetl. mosterdzaadjes wat chilivlokken 2 little gems/miniromana\u2019s bosje verse munt 1 pak tacoshells 250 ml zure room of Griekse yoghurt", "Week de paddestoelen een kwartier of langer in warm water. Knijp uit en scheur grote wat kleiner. Schil de bataten en snijd in kleine blokjes.", "Bak de ui met bataat en paddestoelen in een koekepan in de olie, op halfhoog vuur, afgedekt. Na 10-15 minuten zijn ze beetgaar, zet halverwege het vuur wat lager. Voeg ten slotte de knoflook en mosterdzaadjes toe en bak nog even mee. Breng op smaak met zout en chilivlokken.", "Snijd de miniromana\u2019s in de lengte in twee\u00ebn en daarna dwars in heel dunne reepjes. Pluk de blaadjes munt van de takken.", "Verwarm de tacoschelpen in de oven zoals op de verpakking staat: minstens 15 minuten op 125 graden. Niet per ongeluk korter, zoals ik een keer deed, want dan zijn ze taai.", "Haal per keer voor elke eter 1 taco uit de oven. Ieder vult zelf en kloddert er zure room of yoghurt bij. Eet en klieder."], "authors": ["Onno Kleyn"], "keywords": ["ik", "er", "van", "bataat", "en", "tacoschelpen", "met", "volkskeuken", "een", "des", "op", "overvloed", "munt", "het", "hoorntjes", "wat", "je"], "pubDate": "2021-01-10T16:30:18Z", "publicationId": "1a359314-37ee-33a8-8de7-301d3eb2ed28"}