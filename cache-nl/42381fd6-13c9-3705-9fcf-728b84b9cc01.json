{"id": "42381fd6-13c9-3705-9fcf-728b84b9cc01", "title": "Coevorden blijft inwoners partnerstad Brest steunen", "url": "https://www.dvhn.nl/drenthe/coevorden/Coevorden-blijft-inwoners-partnerstad-Brest-steunen-26276217.html", "summary": "Vandaag is het zeventig jaar geleden dat de ondertekening van de universele verklaring van de rechten van de mens voor het eerst werd gevierd.\nDe Coevorder burgmeester Bert Bouwmeester en het Diversiteitsplatform Coevorden steunen daarom de inwoners van partnerstad Brest in hun strijd voor vrijheid van meningsuiting, democratie en eerlijke, vrije verkiezingen.\nTegenstanders van het bewind zien deze vlag nog altijd als een nationaal symbool.\nBouwmeester riep meteen na de verkiezingen daar op om met begrip te reageren op de vreedzame protesten, de inwoners te beschermen en een \u2018open en respectvolle dialoog te voeren\u2019.\nHij schrijft: \u2018Als partnerstad zijn wij begaan met het lot van de gemeenschap van Brest en willen we een rol blijven vervullen in het welbevinden van de inwoners, zodat zij in vrede en vrijheid kunnen leven.", "paragraphs": ["Het is de Dag van de Mensenrechten. Vandaag is het zeventig jaar geleden dat de ondertekening van de universele verklaring van de rechten van de mens voor het eerst werd gevierd. In Wit-Rusland is het sinds de verkiezingen onrustig, want vreedzame protesten worden er bestreden met geweld.", "De Coevorder burgmeester Bert Bouwmeester en het Diversiteitsplatform Coevorden steunen daarom de inwoners van partnerstad Brest in hun strijd voor vrijheid van meningsuiting, democratie en eerlijke, vrije verkiezingen. Het Diversiteitsplatform stelde voor de wit-rood-witte \u2018pagonia\u2019 vlag uit te hangen. Die hangt daarom donderdag aan het Coevorder gemeentehuis. Deze vlag is een symbool van de protesten in Wit-Rusland.", "De vlag werd gebruikt in een periode dat het land nog onafhankelijk was. Tegenstanders van het bewind zien deze vlag nog altijd als een nationaal symbool. Roy Derks van het Diversiteitsplatform: ,,Wij vinden dat het hijsen van deze vlag op de Dag van de Mensenrechten een belangrijk symbool is voor mensenrechten en vreedzame democratie in een land waarmee Coevorden - door de stedenband met Brest - op een bijzondere manier verbonden is.\u201d", "Brief", "Burgemeester Bert Bouwmeester stuurde donderdagmorgen een brief naar burgemeester Rogachuk van Brest en zijn stadsbestuur. Bouwmeester riep meteen na de verkiezingen daar op om met begrip te reageren op de vreedzame protesten, de inwoners te beschermen en een \u2018open en respectvolle dialoog te voeren\u2019.", "In de brief van vandaag gaat hij een stap verder. Hij schrijft: \u2018Als partnerstad zijn wij begaan met het lot van de gemeenschap van Brest en willen we een rol blijven vervullen in het welbevinden van de inwoners, zodat zij in vrede en vrijheid kunnen leven. Wij beraden ons op dit moment op mogelijkheden hiertoe. Op dit moment lijken onze banden daar niet in positieve zin aan bij te dragen. Herori\u00ebntatie op ons partnerschap is dan ook politiek gezien onafwendbaar indien er niet spoedig een einde komt aan de gewelddadige onderdrukking. Ik doe een beroep op u en uw stadsbestuur het niet zover te laten komen\u2019."], "authors": [], "keywords": ["partnerstad", "brest", "van", "het", "op", "met", "vlag", "steunen", "een", "en", "te", "coevorden", "blijft", "inwoners", "voor"], "pubDate": null, "publicationId": "bb59becc-5bf6-3c6d-8cdd-d41716890d16"}