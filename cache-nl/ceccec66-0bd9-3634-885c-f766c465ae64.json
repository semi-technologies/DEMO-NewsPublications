{"id": "ceccec66-0bd9-3634-885c-f766c465ae64", "title": "Puur Hollandse babi pangang voor thuis", "url": "https://www.parool.nl/ps/puur-hollandse-babi-pangang-voor-thuis~bb0950f5/", "summary": "Hoewel de babi pangang het populairste gerecht op de kaart was, werd er tijdens kerst meestal voor het luxere kerstmenu gekozen.\nToch is de populariteit van Chinees eten te danken aan het succes van de babi pangang.\nDe babi pangang was hun paard van Troje, hiermee hadden ze toegang tot elke uithoek van het land.\nHoe dan ook, de babi pangang is uiteindelijk een puur Hollands gerecht.\nHet Hollandse idee van Aziatisch eten; babi pangang vind je noch in Indonesi\u00eb noch in China.", "paragraphs": ["Beeld Jakob Van Vliet", "Toen ik student was, serveerde ik in het Chinees-Indische restaurant van mijn zus in Eindhoven. De kerstdagen waren de drukste dagen. Hoewel de babi pangang het populairste gerecht op de kaart was, werd er tijdens kerst meestal voor het luxere kerstmenu gekozen. We verzorgden voor veel buurtbewoners het kerstmaal.", "Toch is de populariteit van Chinees eten te danken aan het succes van de babi pangang. Het gerecht is zo toegankelijk dat zelfs de boer die het niet kent het graag eet. Het is net zo ingenieus als cola of de cheeseburger.", "De Chinezen die hier restaurants begonnen hadden geluk met Nederland. Vanwege het Nederlands-Indi\u00eb\u00adverleden hadden ze bedacht dat ze hun keuken konden introduceren in combinatie met Indische gerechten. Echter, de Chinezen wisten niets over Indonesi\u00eb. Ze huurden Indische mensen in om curry\u2019s en sauzen te bereiden. En zo was het concept van een Chinees-Indisch restaurant geboren.", "De eerste babi pangang was geroosterd spek met een zwarte saus. Een goede vriend van mijn vader wist dat het beter kon. Om het op de smaak van de Nederlanders af te stemmen moest er meer suiker en meer saus bij. Eind jaren zestig in een restaurantje in Eindhoven gaarde hij varkensprocureur in de oven en frituurde het daarna (frituren was de beste bereidingswijze voor Nederlanders). Over het vlees goot hij zoetzure tomatensaus, een schot in de roos. Er stond al snel een rij gasten te wachten voor de deur.", "Andere Chinezen werden nieuwsgierig en kwamen ook eten. Het gerecht werd snel gekopieerd, iedereen begon het op de kaart te zetten. En overal doken er nieuwe Chinees-Indische restaurants op. Zo reed ook mijn vader willekeurige dorpen in om te kijken of hij daar nog iets kon beginnen. De babi pangang was hun paard van Troje, hiermee hadden ze toegang tot elke uithoek van het land.", "In Duitsland of Belgi\u00eb lag het anders. De Chinezen hadden daar minder succes, ze misten een aanknopingspunt. Of lag het misschien aan de saaie Nederlandse keuken en stonden mensen hier meer te popelen om iets anders te eten?", "Hoe dan ook, de babi pangang is uiteindelijk een puur Hollands gerecht. Het heeft zijn oorsprong in Nederland en het beantwoordde precies aan de behoefte die hier. Het Hollandse idee van Aziatisch eten; babi pangang vind je noch in Indonesi\u00eb noch in China. En het is evengoed mijn favoriet! Bij mijn zussen in Eindhoven vraag ik altijd weer om dit gerecht."], "authors": ["Hu Fow Pyng"], "keywords": ["van", "puur", "pangang", "voor", "thuis", "en", "een", "ze", "hollandse", "om", "mijn", "te", "babi", "het"], "pubDate": "2020-12-23T07:48:43Z", "publicationId": "a3002aeb-6d5a-3894-adcb-0212effbc567"}