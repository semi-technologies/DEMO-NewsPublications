{"id": "efa09c0d-fcda-349c-b3f2-16ee445414fe", "title": "Hoera, in \u2018The Barbarians\u2019 spreken de Romeinen Latijn", "url": "https://trouw.nl/cultuur-media/hoera-in-the-barbarians-spreken-de-romeinen-latijn~b0374079/", "summary": "Er zijn maar weinig dingen waar ik zo op afknap als overduidelijke historische fouten of slordigheden in een film of serie.\nDes te harder ging mijn hart dus kloppen toen de eerste Romeinen in de serie The \u00adBarbarians op Netflix hun mond opendeden: ze spraken geen Engels, geen Italiaans.\nNetflix start de serie automatisch op met Engelse nasynchronisatie, dus zet die vooral meteen uit als u gaat kijken.\nGelukkig durfde Netflix het aan een tweede seizoen te bestellen.\nThe Barbarians is te zien op Netflix", "paragraphs": ["Er zijn maar weinig dingen waar ik zo op afknap als overduidelijke historische fouten of slordigheden in een film of serie. Een achttiende-eeuwse dame met een dikke laag make-up of uitgroei bij de haarwortels, een korset dat wordt gedragen op de blote huid, onzinnige onbewezen rituelen of uitspraken die z\u00f3 ver hun tijd vooruit zijn dat de maker duidelijk een punt wil maken \u2013 Mary, Queen of Scots, die in de gelijknamige film tegen haar flamboyante, homoseksuele bediende zegt dat hij mag zijn wie hij is.", "Des te harder ging mijn hart dus kloppen toen de eerste Romeinen in de serie The \u00adBarbarians op Netflix hun mond opendeden: ze spraken geen Engels, geen Italiaans. Ze spraken Latijn. Nou, dan kun je bij mij al weinig meer fout doen. Netflix start de serie automatisch op met Engelse nasynchronisatie, dus zet die vooral meteen uit als u gaat kijken.", "The Barbarians. Beeld Netflix", "Romeinen versus Germanen", "De serie verhaalt over de aanloop naar de Slag bij het Teutoburgerwoud, een veldslag in het jaar 9 na Christus met aan de ene kant drie Romeinse legioenen en aan de andere kant een coalitie van vier Germaanse stammen. Deze slag is bepalend geweest voor de opmars van het Romeinse Rijk en was bovendien bijzonder vanwege de verdeeldheid en onderlinge concurrentie onder de Germaanse stammen, die zich met veel moeite verenigden om maar een kans te maken tegen de Romeinen.", "Voeg daar een driehoeksverhouding aan toe van een strijdlustige, vrouwelijke protagonist, een door loyaliteit verscheurde Romein en een sympathieke Germaanse strijder, en je hebt een fascinerende tv-serie die een verhaal vertelt dat niet al tot in den treure is uitgemolken in series, films en \u00adboeken.", "Dat de strijd wordt aangevoerd door een vrouw is historisch niet bewezen, maar het h\u00e1d gekund. Waarom zou Thusnelda \u2013 gefrustreerd, omdat haar vader haar voor vijf paarden aan een bevriend stamhoofd verkoopt, woest omdat de Romeinen haar broertje kreupel slaan \u2013 niet dwars tegen de mores van de tijd in gaan? Als het echt zo was gebeurd, hadden de veelal mannelijke geschiedschrijvers het waarschijnlijk verdoezeld.", "Dat de serie niet vooraan in de rij stond bij het uitdelen van de budgetten zie je er soms wel aan af, de voortdurend aangehaalde wolfmetafoor wordt op een gegeven moment een beetje vermoeiend en de grote eindstrijd die in werkelijkheid een horrorshow was die zich uitstrekte over meerdere dagen, wordt afgedaan in een minuut of twintig. Maar dan wel weer g\u00f3\u00e9d afgedaan, dat moet gezegd.", "Het immer mistige woud", "Ook komen de juiste personen elkaar wel heel vaak net toevallig tegen in het ondoordringbare \u2013 en gek genoeg altijd mistige \u2013 woud en worden dezelfde afstanden soms in een nacht, soms in meerdere dagen af\u00adgelegd. Zonde en jammer.", "The Barbarians komt qua kwaliteit niet in de buurt van Game of Thrones of Vikings, maar de serie is vanwege de fascinerende \u00adgeschiedenis en de sterke acteurs \u2013 die dus bijzonder authentiek overkomen door Latijn en Duits te spreken \u2013 zeker de moeite waard, niet \u00adalleen voor de geschiedenis\u00adliefhebber. Gelukkig durfde Netflix het aan een tweede seizoen te bestellen.", "The Barbarians is te zien op Netflix"], "authors": ["Charlot Verlouw"], "keywords": ["van", "latijn", "barbarians", "en", "een", "hoera", "spreken", "op", "niet", "aan", "te", "het", "romeinen", "die", "serie"], "pubDate": "2021-01-01T00:00:03Z", "publicationId": "b66cd8e4-4294-3571-bcd7-e490527f1a48"}