{"id": "daa53f54-7564-3b4f-914a-57388a75c0bc", "title": "Zweeds bedrijf dat Tata Steel wil overnemen is pionier in fossielvrij staal", "url": "https://volkskrant.nl/economie/zweeds-bedrijf-dat-tata-steel-wil-overnemen-is-pionier-in-fossielvrij-staal~bada5afa/", "summary": "\u2018Nu draait de fabriek nog even op aardgas, maar begin volgend jaar moet dat waterstof worden\u2019, zegt Mia Widell, woordvoerder van SSAB.\n\u2018In 2045 moet alle staal die we maken fossielvrij zijn\u2019, zegt ze.\nDat betekent dat de CO 2 -uitstoot van Zweden met 10 procent omlaag gaat en van Finland, waar SSAB in Raahe ook staal maakt, met 7 procent.\nDe Zweedse staat is via dat bedrijf ook grootaandeelhouder van SSAB, net als de Finse staat.\nEen van de voorlopers van het bedrijf produceerde al in 1878 staal.", "paragraphs": ["De hoogovens van staalbedrijf Tata Steel. Beeld ANP", "Peter de Waard", "In de stad Lule\u00e5 - uitgesproken Luleo - gaat de zon vandaag al om 14.10 uur onder. \u2018Over een maand is het hier pas om 11.00 uur licht en om 13.00 uur al weer donker. En dan spreek ik over een heldere dag.\u2019 Anders blijft het 24 uur donker, zegt de Nederlander Dirk Koolwijk die daar een reisbureau heeft voor mensen die het noorderlicht willen zien of met sledes, ski\u2019s of sneeuwschoenen tochten door de adembenemende witte wereld willen maken.", "Lule\u00e5 met 70 duizend inwoners ligt in Zweeds Lapland aan de Botnische Golf. Behalve dat er jaarlijks de nationale kampioenschappen sneeuwbalgooien plaatsvinden, is er een van de grootste en oudste staalfabrieken van SSAB -\u2013Svenskt St\u00e5l AB, of Zweedse Staal NV \u2013gevestigd. SSAB opende daar op 31 augustus ook de allereerste proeffabriek in de wereld die fossielvrij staal gaat produceren.", "Kolen zullen daarbij als grondstof worden ingewisseld voor groene waterstof die wordt opgewekt met water- en windkracht die hier op grote schaal voorhanden zijn. De proeffabriek Hybrit, hetgeen staat voor Hydrogen Breakthrough Ironmaking Technology \u2013 Waterstof Baanbrekende IJzerproductie Technologie, stoot alleen nog H2O (water) uit en geen CO 2 (koolstofdioxide) meer. \u2018Nu draait de fabriek nog even op aardgas, maar begin volgend jaar moet dat waterstof worden\u2019, zegt Mia Widell, woordvoerder van SSAB. In 2025 moet voor het eerst fossielvrij geproduceerd staal aan de autofabrieken worden geleverd. Niemand twijfelt eraan dat veel automakers ook mee zullen gaan scoren om hun producten nog milieuvriendelijker te kunnen marketen. \u2018In 2045 moet alle staal die we maken fossielvrij zijn\u2019, zegt ze. Dat betekent dat de CO 2 -uitstoot van Zweden met 10 procent omlaag gaat en van Finland, waar SSAB in Raahe ook staal maakt, met 7 procent. Staalproductie is nu nog een van de meest vervuilende industrie\u00ebn ter wereld door het gebruik van kolen. SSAB loopt in de innovatie voorop. Ook zonder waterstof is SSAB al een van de duurzaamste staalproducenten. Het ijzererts hoeft niet van ver te komen. Dat wordt vlak in de buurt gedolven door het staatsmijnbouwconcern LKAB en kan bij wijze van spreken zo uit de mijnen in de hoogovens worden geschept. De Zweedse staat is via dat bedrijf ook grootaandeelhouder van SSAB, net als de Finse staat. Zij houden een vinger aan de pols en faciliteren de fabrieken ook. Zo heeft de staat Lule\u00e5 ontsloten met spoorlijnen die enerzijds naar de Noorse havenstad Narvik en anderzijds naar het in midden Zweden gelegen Borl\u00e4nge voeren. In deze stad worden de halffabrikaten uit het noorden verder uitgewalst.", "Daarnaast heeft SSAB in Oxel\u00f6sund ten zuiden van Stockholm nog een volledig ge\u00efntegreerde staalfabriek waar speciale producten worden gemaakt zoals hoogsterkte en weerbestendige staalsoorten. Hier werken 2.100 werknemers.", "SSAB heeft een veel langere geschiedenis dan Hoogovens. Een van de voorlopers van het bedrijf produceerde al in 1878 staal. Het huidige concern dateert uit 1978. Het is allang niet meer afhankelijk van de eigen bouw en auto- en machineproductie. In 2007 werd Ispco in de VS overgenomen en in 2014 Ruukki in Finland, waardoor het zijn afzetgebied heeft vergroot. Maar met 9 miljoen ton staal per jaar is het nu nog een van de kleinere staalfabrieken ter wereld. Samen met Tata Steel Nederland zou het op 16 miljoen komen en daarmee in de top\u201320 van de wereld belanden. De grootste is Arcelor Mittal met een productie van bijna 100 miljoen ton. Of fossielvrije staalproductie concurrerend is, blijft onzeker. Voorlopige berekeningen wijze uit dat de staalproductie met waterstof 20 procent duurder is dan met kolen. \u2018Maar dat prijsverschil wordt minder als de CO 2 -heffingen direct omhooggaan\u2019, zegt Widell. De fabriek in IJmuiden wil bijvoorbeeld de CO 2 afvangen en opslaan, hetgeen ook peperduur zal zijn.", "Dankzij de groene stroom is de ligging in het uiterste noorden van Zweden ideaal, ondanks het gebrek aan daglicht en temperaturen die dalen tot 30 graden onder nul. Ook Facebook ontdekte dat. Dat opende in Lule\u00e5 zijn eerste Europese datacenter, omdat lage temperaturen daarvoor ook gunstig zijn. De technische universiteit van de stad staat ten dienste van zowel Facebook als SSAB. En misschien direct ook van het staalbedrijf in IJmuiden."], "authors": ["Peter De Waard"], "keywords": ["van", "tata", "het", "ssab", "wil", "met", "die", "bedrijf", "zweeds", "pionier", "steel", "overnemen", "een", "fossielvrij", "dat", "en", "ook", "staal"], "pubDate": "2020-11-14T12:05:00+01:00", "publicationId": "1a359314-37ee-33a8-8de7-301d3eb2ed28"}