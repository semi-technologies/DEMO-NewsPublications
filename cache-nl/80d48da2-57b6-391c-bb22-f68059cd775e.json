{"id": "80d48da2-57b6-391c-bb22-f68059cd775e", "title": "Recept: Aardappel-knolselderijgratin met maar vijf ingredi\u00ebnten", "url": "https://nu.nl/eten-en-drinken/6093024/recept-aardappel-knolselderijgratin-met-maar-vijf-ingredienten.html", "summary": "Met vijf ingredi\u00ebnten zet je in een handomdraai iets lekkers op tafel.\nDeze week: een romige gratin van aardappel en knolselderij.\nVerwarm de slagroom met de dijonmosterd en een scheutje water in een pannetje en laat de helft van de gruy\u00e8re er helemaal in smelten.\nSnijd de knolselderij in plakjes van ongeveer hetzelfde formaat.\nHaal de gratin uit de oven en bestrooi die met de rest van de gruy\u00e8re.", "paragraphs": ["Koken hoeft helemaal niet zo ingewikkeld te zijn. Met vijf ingredi\u00ebnten zet je in een handomdraai iets lekkers op tafel. Op NU.nl lees je iedere week hoe je zo'n makkelijk gerecht bereidt. Deze week: een romige gratin van aardappel en knolselderij.", "Bereidingstijd: 90 minuten", "Soort maaltijd: diner", "Seizoensproduct: knolselderij", "Aantal personen: 4", "Knolselderij leent zich goed voor ovengerechten. Zo kun je er deze romige gratin mee maken. De gratin is geschikt als hoofdgerecht voor vier personen, maar uiteraard kun je die ook in kleinere porties als bijgerecht serveren. Wie graag vooruitdenkt, slaat deze luxe gratin alvast op voor de feestdagen.", "Vijf ingredi\u00ebnten voor aardappel-knolselderijgratin", "400 gram knolselderij, geschild", "400 gram aardappelen, geschild", "300 milliliter slagroom", "150 gram gruy\u00e8re", "1 eetlepel dijonmosterd", "Zo maak je aardappel-knolselderijgratin", "Verwarm de oven voor op 200 graden en vet een ovenschaal of dichte quichevorm in. Verwarm de slagroom met de dijonmosterd en een scheutje water in een pannetje en laat de helft van de gruy\u00e8re er helemaal in smelten. Snijd de aardappels in hele dunne plakjes. Snijd de knolselderij in plakjes van ongeveer hetzelfde formaat. Je kunt hiervoor ook een mandoline gebruiken. Doe de plakjes aardappel en knolselderij in een grote kom, giet de romige kaassaus erbij en schep alles goed om. Doe alles in de ovenschaal en laat de gratin in 60 minuten gaar worden. Haal de gratin uit de oven en bestrooi die met de rest van de gruy\u00e8re. Laat de kaas nog zo'n 15 minuten gratineren in de oven. De aardappel-knolselderijgratin is klaar als hij goudbruin is en bubbelt.", "Eet smakelijk!"], "authors": ["Door", "Andrea Tegel"], "keywords": ["vijf", "ingredi\u00ebnten", "van", "gratin", "maar", "met", "op", "plakjes", "recept", "romige", "een", "je", "en", "oven", "aardappelknolselderijgratin", "voor"], "pubDate": null, "publicationId": "4d7a0f80-7953-388c-9af8-e7a437b5632e"}