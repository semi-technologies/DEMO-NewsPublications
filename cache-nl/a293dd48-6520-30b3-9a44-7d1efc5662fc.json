{"id": "a293dd48-6520-30b3-9a44-7d1efc5662fc", "title": "Ammonite is een stugge film van een tactiele filmmaker", "url": "https://www.parool.nl/kunst-media/ammonite-is-een-stugge-film-van-een-tactiele-filmmaker~bf8ab050/", "summary": "Wanneer ze thuiskomt wrijft ze met een spons het vuil van haar lichaam, terwijl haar moeder (Gemma Jones) de groenten van de pannenbodem schraapt.\nAls antwoord daarop duwt Lee de mannen in zijn film naar de marges van het verhaal.\nEen toenadering die even weerbarstig is als de omgeving, en waarin echo\u2019s doorklinken van Lee\u2019s vorige film God\u2019s Own Country, over een liefdesaffaire tussen een schapenboer en een Roemeense seizoenarbeider in de woeste hoogten van Yorkshire.\nIn een interview met De Filmkrant geeft Lee aan dat hij \u00adMary een \u2018gelijkwaardige liefdesrelatie\u2019 gunde.\nSlechts op momenten wordt Charlotte een mens van vlees en bloed, verder blijft ze een schim waar Mary\u2019s eigen onderdrukte verlangens in reflecteren.", "paragraphs": ["De emotioneel geremde Mary (Kate Winslet) en Charlotte (Saoirse Ronan) worstelen met onderdrukte verlangens voor elkaar.", "Wanneer Mary (Kate Winslet) eindelijk iets zegt in Ammonite, is het in de afgemeten zinnetjes van iemand die niet meer gewend is te converseren. En er ook geen behoefte aan heeft. Elke dag struint ze het strand van Lyme Regis af op zoek naar fossielen, die ze vervolgens met nauwgezette aandacht uit de steen schraapt, hakt en borstelt.", "Pittoresk is dat strand niet, eerder een externalisering van Mary\u2019s karakter: moeilijk toegankelijk, vol scherpe randen en verraderlijke rotshellingen. Om de schoonheid die erin verborgen ligt te vinden, zul je je handen vuil moeten maken. Wanneer ze thuiskomt wrijft ze met een spons het vuil van haar lichaam, terwijl haar moeder (Gemma Jones) de groenten van de pannenbodem schraapt. Zwijgend werken ze, zwijgend eten ze.", "Vrouwen onder elkaar", "Met Ammonite verfilmt scenarist en regisseur Francis Lee een \u2018snapshot\u2019, zoals hij het zelf typeert, uit het leven van paleontoloog Mary Anning (1799-1847). Tegenwoordig staat zij netjes te boek als ontdekker van bijzondere prehistorische fossielen, alsmede de waarschijnlijke inspiratiebron voor de Eng\u00adelse tongbreker \u2018she sells seashells by the seashore\u2019. Maar gedurende haar leven werden haar ontdekkingen consequent toege\u00ebigend door mannen.", "Als antwoord daarop duwt Lee de mannen in zijn film naar de marges van het verhaal. Ze zijn er slechts in de vorm van handen die haar naamplaatje weghalen bij een tentoongesteld fossiel, een tevergeefs naar Mary\u2019s aandacht lonkende dokter, en in Roderick Murchison, die langskomt en Mary een niet te versmaden bedrag aanbiedt om een dag met haar mee te lopen op het strand.", "Maar Murchison, hooghartig zelfs in zijn kruiperigheid, komt niet alleen. Hij wordt vergezeld door zijn vrouw Charlotte (Saoirse Ronan), een bleke verschijning die volgens haar man lijdt aan melancholie. Maar Lee heeft weinig nodig om de verpletterende saaiheid en liefdeloosheid van dat huwelijk te schetsen en de suggestie te wekken dat daarin de bron ligt van Charlottes mis\u00e8re.", "Roderick, man als hij is, besluit zijn vrouw achter te laten aan de kust. Zeelucht zal haar goed doen. En misschien kan Mary haar meenemen op haar excursies. Vrouwen onder elkaar en zo. En het is maar voor vier weken. \u2018Misschien vijf. Hoogstens zes.\u2019", "Het vergt wat kunstgrepen in het script om Mary en Charlotte samen onder \u00e9\u00e9n dak te krijgen, maar dan kan de toenadering beginnen. Een toenadering die even weerbarstig is als de omgeving, en waarin echo\u2019s doorklinken van Lee\u2019s vorige film God\u2019s Own Country, over een liefdesaffaire tussen een schapenboer en een Roemeense seizoenarbeider in de woeste hoogten van Yorkshire.", "En net als in dat speelfilmdebuut toont Francis Lee zich in Ammonite een tactiele filmmaker. Iemand die de gure zeewind en het zwarte slijk voelbaar maakt. Die de wind luidkeels laat wapperen en de zee doet brullen. En ook iemand die altijd de menselijke huid opzoekt. En handen, die schrijven, wroeten in de modder, rusten op een schouder. Soms bijna doorschijnend als die van Charlotte, of gelooid door nicotine en eelt, zoals bij Mary.", "Overslaande vonk", "Ammonite is een stugge film. Een film over twee vrouwen die ieder om verschillende redenen hun emoties hebben weggedrukt. En hoewel ze gestaag barstjes tikken in elkaars pantser, is het hard werken om de overslaande vonk te voelen. Op momenten voelt de chemie tussen Kate Wins\u00adlet en Saoirse Ronan zelfs wat vlak, hoewel beide acteurs zich sterk tonen in het dragen van de stilte. Vooral Winslet weet veel onder het gesloten oppervlak van Mary te suggereren.", "De vriendschap tussen Mary en Charlotte is een historisch feit, maar of die meer was dan dat, is speculatie. In een interview met De Filmkrant geeft Lee aan dat hij \u00adMary een \u2018gelijkwaardige liefdesrelatie\u2019 gunde. \u201cHet voelt voor mij goed dat ik haar die met Charlotte heb gegeven.\u201d Het probleem is dat het ook voelt als een gift van buitenaf.", "Slechts op momenten wordt Charlotte een mens van vlees en bloed, verder blijft ze een schim waar Mary\u2019s eigen onderdrukte verlangens in reflecteren. En die ongrijpbaarheid wringt met de tactiele benadering van Lee.", "Wanneer Mary waarschuwt dat de kust onherbergzaam is, dat er geen garantie is dat je iets vindt, lijkt dat ook een waarschuwing aan de kijker. Soms stuit je op een kleinood, soms tast je in het niets.", "Ammonite Regie Francis Lee", "Met Kate Winslet, Saoirse Ronan, Gemma Jones", "Te zien in Cinecenter, City, FC Hyena, Filmhallen, Soho House, Studio/K, The Movies"], "authors": ["Elise Van Dam"], "keywords": ["stugge", "filmmaker", "ammonite", "van", "film", "het", "die", "tactiele", "een", "haar", "en", "dat", "te", "mary", "ze"], "pubDate": "2020-12-09T11:08:32+01:00", "publicationId": "a3002aeb-6d5a-3894-adcb-0212effbc567"}