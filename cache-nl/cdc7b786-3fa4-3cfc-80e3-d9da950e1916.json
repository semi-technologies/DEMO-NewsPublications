{"id": "cdc7b786-3fa4-3cfc-80e3-d9da950e1916", "title": "Rapper Chivv komt graag in kledingzaak Daily Paper: het is open, luchtig en \u2018black owned\u2019", "url": "https://volkskrant.nl/cultuur-media/rapper-chivv-komt-graag-in-kledingzaak-daily-paper-het-is-open-luchtig-en-black-owned~bd283798/", "summary": "Ik vind het mooi om te zien dat die jongens bij nul zijn begonnen en nu zoiets groots neer hebben gezet.\nIk weet niet of het te maken heeft met corona, maar ik denk het wel.\nMet corona is dat nu ook zo: het gaat nu om familie en verbintenis.\nDat probeer ik af te wisselen, en dat is tot nu toe aardig gelukt.\u2019Trainingspak\u2018Ik draag nu een trainingspak van Daily Paper.\nHet gaat niet zozeer om de Rolex zelf, maar om dat hij laat zien dat ik er hard voor heb moeten werken.", "paragraphs": ["Chivv: \u2018Ik wil niet zeggen dat corona goed is, maar het heeft wel goede punten.\u2019 Beeld Jordi Huisman", "Wie?", "Chivv (25). Voluit: Chyvon Pala.", "Wat doet hij?", "Hij rapt al sinds zijn 15de, stond onder contract en is nu zelfstandig. \u2018Niemand weet dat eigenlijk nog.\u2019", "Waar zijn we?", "Kledingzaak Daily Paper, Amsterdam.", "Waarom Daily Paper?", "\u2018Sowieso omdat het een black owned-business is. Ik ken de oprichters heel goed. Eind 2017 was ik hier voor het eerst. Een vriend nam me mee, gewoon om even bij te komen en te netwerken. Ik was altijd al benieuwd wat Daily Paper precies was, ik wist wel dat ze goed bezig waren, maar op ondernemend vlak bleken ze veel groter dan ik dacht. Ik vind het mooi om te zien dat die jongens bij nul zijn begonnen en nu zoiets groots neer hebben gezet. Dat heeft me altijd ge\u00efnspireerd.\u2019", "Wat vind je mooi aan dit pand?", "\u2018Het design vind ik heel open en luchtig. Alles staat netjes en duidelijk verspreid, je weet waar je moet zijn, snap je? Als je streetwear wil dragen moet je hier zijn, als je iets meer classy wil moet je daar aan de voorkant zijn. Ik kan me ook nog herinneren dat er een kapperszaak in de winkel was, \u00edn Daily Paper, maar die is nu weg.\u2019", "Is je stijl door de jaren heen veranderd?", "\u2018Op zich wel. Dat komt denk ik vooral doordat designers veranderen. Op het moment dat dat gebeurt, ga je automatisch mee. Vintage komt bijvoorbeeld weer terug, daar probeer ik dan een beetje in mee te gaan. Oldskool herhaalt zich. Het grappige is dat dat ook muzikaal gebeurt: de 90's komen een beetje terug. Mensen maken meer R&B en rappen vaker over bewustzijn. Ik weet niet of het te maken heeft met corona, maar ik denk het wel. De clubs zijn dicht: op dit moment gaat het meer om besefmuziek en vibes. Als je vibes hoort, denk je terug aan de jaren 80 en 90. Toen draaide het allemaal om vibes en gezelligheid, met je familie zijn. Met corona is dat nu ook zo: het gaat nu om familie en verbintenis. Ik wil niet zeggen dat corona goed is, maar het heeft wel goede punten. Ik heb nu ook veel meer rust en probeer dingen van mezelf te ontdekken: goede punten, slechte punten. Daar probeer ik dan aan te werken.\u2019", "Is je stijl belangrijk voor wie je bent als artiest?", "\u2018Ik denk het wel. Je stijl vormt je, toch? Je kunt door iemands stijl toch een beetje inschatten wat voor rapper hij is. Ik ben een mixed guy: soms kom ik fully in designer en soms voel ik me comfortabel in een trainingspak. Qua muziek zit ik ook zo in elkaar. Ik kan hitjes maken, maar ook bewustzijnstracks. Dat probeer ik af te wisselen, en dat is tot nu toe aardig gelukt.\u2019", "Trainingspak", "\u2018Ik draag nu een trainingspak van Daily Paper. Ik vind het prettig om trainingspakken te dragen. Af en toe kan ik wel zakelijk komen, maar nu we hier zijn doe ik het liever gewoon losjes.\u2019", "\u2018Ik vind het prettig om trainingspakken te dragen. Af en toe kan ik wel zakelijk komen, maar nu we hier zijn doe ik het liever gewoon losjes.\u2019 Beeld Jordi Huisman", "Ketting", "\u2018Mijn opa staat op deze ketting. Hij is zeven maanden geleden overleden. Onze band was tight, dus dit is een aandenken: zo kan ik hem altijd bij me dragen. Soms kijk ik ernaar en word ik extra gemotiveerd om gewoon door te blijven gaan. Hij vond mijn muziek altijd mooi, al begreep hij er niet heel veel van. Wanneer het lekker voelt, draag ik hem. Het moet wel matchen met de outfit, toch.\u2019", "\u2018Mijn opa staat op deze ketting. Hij is zeven maanden geleden overleden.\u2019 Beeld Jordi Huisman", "Horloge", "\u2018Het is een Rolex Datejust. Ik heb er hard voor gewerkt. Vanaf dat ik in de rapwereld kwam, droomde ik van een Rolex. Ik heb er uiteindelijk twee of drie jaar voor moeten werken. Hij betekent dan ook veel voor mij. Het gaat niet zozeer om de Rolex zelf, maar om dat hij laat zien dat ik er hard voor heb moeten werken. Het was een cadeau voor mezelf. Toen ik dacht: dit heb ik verdiend, heb ik hem gekocht.\u2019", "\u2018Vanaf dat ik in de rapwereld kwam, droomde ik van een Rolex.\u2019 Beeld Jordi Huisman", "Schoenen", "\u2018Dit zijn Nike Air Force Classics. Ik doe mijn best om elk jaar een paar te kopen. Op een gegeven moment worden ze geel, die witte, je weet toch. Wit houden is moeilijk. Of je moet een hele goede stomerij weten, als je die kent hoor ik het graag!\u2019"], "authors": ["Anne Oevermans"], "keywords": ["ik", "paper", "zijn", "komt", "en", "graag", "owned", "een", "om", "dat", "kledingzaak", "open", "luchtig", "te", "nu", "het", "rapper", "je"], "pubDate": "2020-12-31T10:40:05Z", "publicationId": "1a359314-37ee-33a8-8de7-301d3eb2ed28"}