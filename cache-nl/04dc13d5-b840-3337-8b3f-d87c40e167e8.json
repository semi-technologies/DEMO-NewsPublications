{"id": "04dc13d5-b840-3337-8b3f-d87c40e167e8", "title": "Waarom blijven die takken niet wonderschoon? Plus nog vier andere kerstboomweetjes", "url": "https://volkskrant.nl/de-gids/waarom-blijven-die-takken-niet-wonderschoon-plus-nog-vier-andere-kerstboomweetjes~be6e5870/", "summary": "Wat je in ieder geval niet moet doen is een boom kopen die een gele gloed of bruine naalden heeft.\nToch is de beste tijd om een boom aan te schaffen begin december, na sinterklaas.\nKies het liefst voor een boom met kluit, want die zit in een pot en zo kun je \u2019m het gemakkelijkst water geven.\nDe klimaatbelasting van de productie en afvalverwerking van een kunstboom is hoger dan de impact van een levende boom.\nWe weten nu dat een boom met kluit de beste keuze is, maar als je toch een afgezaagde boom hebt, hoe verzorg je die dan?", "paragraphs": ["O dennenboom, o dennenboom, waarom blijven je takken helemaal niet lang wonderschoon? De naalden vallen uit waardoor je maar blijft stofzuigen. Dat geldt helemaal voor iedereen die de boom dit jaar n\u00f3g eerder in huis haalt. Daarom tips van een kerstbomenkweker hoe je de kerstboom lang mooi houdt.", "In de meeste huizen wordt doorgaans gewacht tot de dag n\u00e1 Sinterklaas, 6 december dus, om de kerstboom in huis te halen. Tijdens de coronacrisis zijn we vaker thuis en is de wens om de huiskamer gezellig te maken extra groot. Wie de boom vroeg aanschaft, loopt echter wel tegen de vraag aan: hoe blijft de naaldboom mooi tot de Kerst? We vroegen een expert om hulp.", "1. Waarop moet je letten bij de aanschaf van de kerstboom?", "Wat je in ieder geval niet moet doen is een boom kopen die een gele gloed of bruine naalden heeft. \u2018Die is te vroeg gerooid\u2019, zegt Gerwin Anthonissen van kerstbomenkwekerij en -groothandel Anthonissen. \u2018Helaas gebeurt dat steeds vaker, omdat mensen tegenwoordig al half november een kerstboom willen. Toch is de beste tijd om een boom aan te schaffen begin december, na sinterklaas. Dan heb je de grootste kans dat de boom oud en nieuw haalt.\u2019", "De nordmann wordt meestal gepresenteerd als de koning der kerstbomen. Waarschijnlijk hebben mensen met een hekel aan stofzuigen \u2019m die titel gegeven, want de boom heeft weinig naalduitval. Ook de blauwspar blijft lang mooi en is een goede optie. Kies deze boom als je graag een blauwe in plaats van groene gloed wil, dat is een kwestie van smaak.", "En verder? Kies het liefst voor een boom met kluit, want die zit in een pot en zo kun je \u2019m het gemakkelijkst water geven. Ook kun je de naaldboom dan eventueel in de tuin planten na de feestdagen.", "2. Is eerst acclimatiseren echt nodig?", "We snappen het, het is een grote oefening in geduld om niet meteen aan de slag te gaan met lichtjes en ballen als je een boom hebt gekocht, maar het is toch echt beter om een dag te wachten met versieren. \u2018De boom komt van buiten waardoor het temperatuurverschil met de woonkamer groot is. Als je \u2019m eerst in een schuur of berging zet kan-ie acclimatiseren\u2019, zegt Anthonissen. E\u00e9n dag of twee dagen is voldoende.", "Ook problemen met kamerplanten? Schrijver en blogger Jelmer de Boer wilde weten waarom zijn kamerplanten vaak zo snel verlepten, en schreef er een boek over: Handboek voor mensen die hun kamerplanten altijd dood laten gaan. De Gids vroeg hem hoe je voortijdige plantsterfte kunt voorkomen.", "3. Waar kun je de kerstboom het beste neerzetten in huis?", "\u2018Zet de kerstboom niet te dicht bij de verwarming, want dan droogt-ie uit\u2019, tipt Anthonissen. Heb je vloerverwarming? Zorg dan dat de boom niet direct op de grond staat, maar zet \u2019m bijvoorbeeld op een krukje. Licht vindt de boom wel fijn.", "Karigheid-expert Cindy Hoetmer geeft advies voor de sobere decembermaand", "Iedere dag iemand uitnodigen hoeft niet duur te zijn, je moet toch al koken, dus een eter meer zal je de das niet omdoen. En wanneer het wordt genuttigd met uitzicht op een vrolijk verlichte kerstboom, smaakt pasta ook feestelijk. Bij voorkeur nodig je mensen uit die niet na een paar drankjes beginnen te knuffelen of besmettelijk te schreeuwen. Afstandelijke gasten zijn veilige gasten.", "4. Hoe vaak moet je een kerstboom water geven?", "Volgens de kerstbomenkweker vergeten veel mensen om hun kerstboom water te geven, maar dit is echt nodig als je wil dat -ie de kerst haalt. Hoe vaak precies hangt af van de temperatuur in huis en hoe dicht de boom bij de verwarming staat. Anthonissen raadt mensen met vloerverwarming aan om de kerstboom iedere dag water te geven. In andere gevallen is om de dag waarschijnlijk genoeg.", "\u2018Vergeet ook niet om de boom voeding te geven, zegt hij. Er bestaat speciale kerstboomvoeding, maar universele plantenvoeding werkt ook. Anthonissen: \u2018Doe dat als je de boom net in huis hebt gehaald en na een tijdje nog een keer. Twee keer voeding geven is het beste.\u2019", "Wat is beter voor het milieu: een echte kerstboom of een kunstkerstboom van plastic? Het antwoord op die vraag is volgens voorlichtingsorganisatie Milieu Centraal nog niet zo eenvoudig, omdat echte naaldbomen en kunstkerstbomen het milieu op verschillende manieren belasten. Wat in ieder geval het duurzaamst is, is om meerdere jaren met \u00e9\u00e9n boom te doen. Dat kan door de levende boom in de tuin te planten, een kunstkerstboom op zolder te bewaren of door te kiezen voor een gehuurde kerstboom die na de feestdagen terug naar het bedrijf gaat. Deze bomen zijn vaak in potten gekweekt en kunnen daarom drie tot vijf keer verhuurd worden. Een kunstkerstboom gaat gemiddeld tien jaar mee. De klimaatbelasting van de productie en afvalverwerking van een kunstboom is hoger dan de impact van een levende boom. De langere levensduur van een kunstkerstboom compenseert dat echter. Hierdoor is het volgens Milieu Centraal niet per se slechter om een kunstkerstboom te kopen. Je kunt natuurlijk ook kiezen voor een tweedehands kunstkerstboom. Waar je nog meer op kan letten? Rij niet te ver met de auto als je een boom koopt. En laat de kerstverlichting niet dag en nacht branden. Kies voor kerstverlichting met ledlampjes, dat is zuinig en gaat lang mee.", "5. We weten nu dat een boom met kluit de beste keuze is, maar als je toch een afgezaagde boom hebt, hoe verzorg je die dan?", "Sommige afgezaagde bomen worden bij kerstboomstalletjes aan een houten kruis getimmerd. Stap \u00e9\u00e9n: haal dat kruis er weer af. Stap twee: zaag nog een centimeter van de boom af, zodat het water en de voeding beter opgenomen worden. \u2018Net zoals je bij een boeket bloemen doet\u2019, zegt Anthonissen. \u2018Zet dan de boom in een kerstboomstandaard. Wel eentje met een waterreservoir, h\u00e8.\u2019"], "authors": ["Yasmine Esser"], "keywords": ["van", "nog", "die", "om", "niet", "een", "plus", "vier", "boom", "en", "kerstboomweetjes", "blijven", "te", "waarom", "wonderschoon", "je", "takken", "met", "het"], "pubDate": "2019-12-12T10:40:00Z", "publicationId": "1a359314-37ee-33a8-8de7-301d3eb2ed28"}