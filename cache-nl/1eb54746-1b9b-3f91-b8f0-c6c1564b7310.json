{"id": "1eb54746-1b9b-3f91-b8f0-c6c1564b7310", "title": "Italiaanse voetbalheld Paolo Rossi (64) overleden", "url": "https://www.telegraaf.nl/sport/1271658492/italiaanse-voetbalheld-paolo-rossi-64-overleden", "summary": "Bekijk ook: Levensverhaal Paolo Rossi leent zich perfect voor een film of toneelstukIn 1980, toen hij voor Perugia speelde, werd de Italiaan voor drie jaar geschorst wegens betrokkenheid bij een matchfixingschandaal.\nRouwenDe Italiaanse voetbalwereld rouwt om het overlijden van Rossi \u201eWe verliezen een vriend en een icoon van ons voetbal\u201d, zegt voorzitter Gabriele Gravina van de Italiaanse bond FIGC.\nDe vlaggen op het hoofdkantoor van de FIGC en op het nationale trainingscentrum zijn halfstok gehangen.\n\u201eMaar zonder twijfel was ons belangrijkste duel de WK-finale van 1982.\u201dIn de nacht van woensdag op donderdag werd bekend dat Rossi op 64-jarige leeftijd is overleden.\nDino Zoff\u201eIk ben heel verdrietig\u201d, zegt Dino Zoff, de Italiaanse doelman die op het WK van 1982 ook aanvoerder van de nationale ploeg was.", "paragraphs": ["Rossi maakte als spits furore op het door Itali\u00eb gewonnen wereldkampioenschap in 1982 en beleefde in clubverband zijn grootste successen bij Juventus. In Itali\u00eb wordt met verslagenheid gereageerd op zijn dood. Zijn echtgenote schrijft op Instagram dat Rossi ongeneeslijk ziek was.", "\u201eVerschrikkelijk triest nieuws: Paolo Rossi heeft ons verlaten\u201d, zei presentator Enrico Varriale bij RAI Sport, de zender waar Rossi als commentator actief was donderdag. La Gazzetta Dello Sport spreekt van \u201evreselijk nieuws midden in de nacht\u201d over \u201ede held van 1982.\u201d \u201eDit verstoort alle Italianen en de gehele voetbalwereld.\u201d", "In Itali\u00eb maakte Rossi zich met name onsterfelijk door zijn optreden op het WK van 1982 in Spanje. Hij werd topscorer met zes goals, waaronder een hattrick in de tweede poulefase tegen favoriet Brazili\u00eb (3-2) en twee in de met 2-0 gewonnen halve finale tegen Polen. In de eindstrijd tegen West-Duitsland (3-1) tekende hij ook voor een treffer. Naast topscorer en WK-winnaar werd hij ook uitgeroepen tot beste speler van het toernooi. Het was de opmaat naar de Ballon d\u2019Or, die hij later dat jaar kreeg uitgereikt.", "Rossi speelde uiteindelijk 48 interlands voor de Azzurri en maakte twintig goals. Tijdens zijn clubcarri\u00e8re speelde hij voor Juventus, Vicenza, Como, Perugia, AC Milan en Hellas Verona. Met Juve won Rossi de Europa Cup II in 1984 en een jaar later de Europa Cup I. In 1987 stopte hij met voetballen na een laatste seizoen bij Hellas.", "Bekijk ook: Levensverhaal Paolo Rossi leent zich perfect voor een film of toneelstuk", "In 1980, toen hij voor Perugia speelde, werd de Italiaan voor drie jaar geschorst wegens betrokkenheid bij een matchfixingschandaal. De schorsing werd later teruggebracht tot twee jaar, waardoor de aanvaller toch meekon naar het WK.", "Rouwen", "De Italiaanse voetbalwereld rouwt om het overlijden van Rossi \u201eWe verliezen een vriend en een icoon van ons voetbal\u201d, zegt voorzitter Gabriele Gravina van de Italiaanse bond FIGC. \u201eHet overlijden van \u2019Pablito\u2019 zorgt weer voor een diepe pijn, een wond in het hart van alle fans, die moeilijk te genezen is.\u201d", "In de nacht van woensdag op donderdag werd bekend dat Rossi op 64-jarige leeftijd is overleden. De vlaggen op het hoofdkantoor van de FIGC en op het nationale trainingscentrum zijn halfstok gehangen.", "\u201eHij leidde het nationale team in 1982 met zijn goals naar de titel en hij nam daarmee een heel land bij de hand\u201d, aldus Gravina. \u201eHij zorgde voor grote vreugde in Itali\u00eb. Zijn naam is onlosmakelijk verbonden aan de \u2019Azzurri\u2019 en hij blijft ook toekomstige generaties inspireren.\u201d", "Vicenza", "Vicenza, de club waarbij Rossi in de jaren 70 doorbrak, schrijft op Twitter: \u201eSoms zijn er gewoon geen woorden om de pijn die we allemaal ervaren uit te drukken. Ciao Paulo.\u201d", "Ook andere Italiaanse clubs betuigen via de sociale media hun medeleven met de nabestaanden. Juventus, de club waarmee Rossi twee keer landskampioen werd en in 1985 de Europa Cup 1 veroverde, schrijft op de website: \u201eWat een slecht nieuws vanmorgen. Paolo Rossi, Pablito, is overleden. Voor een heel land d\u00e9 man van een onvergetelijk WK. Voor ons ook nog veel, veel meer.\u201d", "Rummenigge koestert herinnering aan Rossi, ondanks WK-finale 1982", "Karl-Heinz Rummenigge bewaart warme herinneringen aan Rossi, hoewel de huidige voorzitter van Bayern M\u00fcnchen door toedoen van de Italiaanse spits ook een van de grootste teleurstellingen uit zijn carri\u00e8re moest slikken. \u201eIk ben geschokt door de dood van Paolo. Hij was mijn vriend en een geweldige doelpuntenmaker\u201d, zegt Rummenigge.", "De 65-jarige Rummenigge was aanvoerder van het elftal van West-Duitsland dat in 1982 in de WK-finale met 3-1 verloor van Itali\u00eb. Rossi opende in Madrid de score. \u201eWe hebben in de Serie A vaak tegen elkaar gespeeld\u201d, aldus de oud-spits van Internazionale. \u201eMaar zonder twijfel was ons belangrijkste duel de WK-finale van 1982.\u201d", "In de nacht van woensdag op donderdag werd bekend dat Rossi op 64-jarige leeftijd is overleden. \u201eHij was een man met veel humor en levensvreugde. Een heel sympathiek mens, met wie je altijd lol kon hebben. En hij was natuurlijk een grote voetballer. Bayern M\u00fcnchen en ik zullen Paolo Rossi nooit vergeten\u201d, aldus Rummenigge.", "FIFA-voorzitter Infantino", "Als kind van Italiaanse ouders zat FIFA-voorzitter Gianni Infantino in 1982 juichend voor de televisie toen Rossi zijn land op het WK in Spanje naar de wereldtitel leidde. De 50-jarige Infantino, die sinds 2016 aan het hoofd van de mondiale voetbalbond staat, bewaart dan ook mooie herinneringen aan de spits die op 64-jarige leeftijd overleed.", "\u201eCiao Pablito, symbool van vreugde, wraak, vrijgevigheid, sympathie en succes. En, op persoonlijke titel, een symbool van trots voor alle Italianen\u201d, zegt Infantino in een verklaring die de FIFA naar buiten bracht. \u201eBedankt voor de tranen van vreugde die je ons hebt gegeven. Die veranderen vandaag in tranen van enorm verdriet.\u201d", "De uitvaart van Rossi is zaterdag in Vicenza, de stad waar hij tussen 1976 en 1979 voetbalde voor de gelijknamige club.", "Minuut stilte", "Bij alle wedstrijden van donderdagavond in de Europa League wordt stilgestaan bij het overlijden van Paolo Rossi, de Italiaanse spits die zijn land in 1982 de wereldtitel bezorgde. De Europese voetbalfederatie UEFA kondigde aan dat overal voor de aftrap een \u201emoment van stilte\u201d is.", "PSV speelt om 18.55 uur in Eindhoven tegen Omonia Nicosia. De Brabantse ploeg is al geplaatst voor de knock-outfase. Feyenoord en AZ kunnen ook Europese overwintering afdwingen. AZ begint om 18.55 uur in Kroati\u00eb aan het duel met Rijeka. Feyenoord trapt om 21.00 uur in Oostenrijk af tegen Wolfsberger AC. Enkele weken geleden werd in de Champions League en Europa League al een minuut stilte gehouden voor de overleden Diego Maradona.", "Dino Zoff", "\u201eIk ben heel verdrietig\u201d, zegt Dino Zoff, de Italiaanse doelman die op het WK van 1982 ook aanvoerder van de nationale ploeg was. \u201ePaolo was een fijne, intelligente man.\u201d", "De Pool Zbigniew Boniek, in de jaren 80 ploeggenoot van Rossi bij Juventus en nu lid van het bestuur van de UEFA, was in tranen. \u201ePaolo behoorde tot mijn echte vrienden. Ik won niet alleen wedstrijden met hem, ik leefde met hem samen. Zijn dood zorgt ervoor dat ik moet huilen.\u201d"], "authors": [], "keywords": ["van", "rossi", "paolo", "64", "het", "op", "hij", "voetbalheld", "met", "zijn", "overleden", "een", "italiaanse", "en", "voor"], "pubDate": null, "publicationId": "eaaf7e23-4e36-3c2d-bfe0-80f3507a250a"}