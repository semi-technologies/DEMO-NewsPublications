{"id": "47e7a84b-4a5f-304f-9cc4-a584ffd79fa9", "title": "Pfizer triomfeert met een prik, VDL komt laat met mondkapje", "url": "https://volkskrant.nl/economie/pfizer-triomfeert-met-een-prik-vdl-komt-laat-met-mondkapje~be75d2be/", "summary": "Het is nog maar even wachten of Nederland op een avond massaal zal applaudisseren voor Pfizer, AstraZeneca, Novartis, Merck en Hoffman-La Roche.\nDeze week trad Marc Kaptein van Pfizer Nederland al toe tot de kletsende klasse die televisiegeniek genoeg is om in de Hilversumse meningenfabriek haar zegje te mogen doen.\nEn het verheugende nieuws was dat hij mocht zeggen dat het ook hielp tegen de Britse mutant.\nEn hij stak de loftrompet over de zorgmedewerkers die \u2018zo ontzettend hard werken\u2019.\nVanwege een doorlatend neusschuimpje dat het beslaan van de bril voorkomt, zou dit het beste kapje zijn dat er bestaat.", "paragraphs": ["Marc Kaptein. Beeld Hollandse Hoogte / Robin Utrecht", "Winnaar: Marc Kaptein, Pfizer Nederland", "Hij stak in een week Hilversum in zijn zak", "Niet zo lang geleden waren de bazen van de farmaceutische bedrijven nog verschoppelingen. Maar inmiddels kruipen ze langzaam toe naar dezelfde heldenstatus die zorgmedewerkers ten deel valt. Het is nog maar even wachten of Nederland op een avond massaal zal applaudisseren voor Pfizer, AstraZeneca, Novartis, Merck en Hoffman-La Roche.", "Deze week trad Marc Kaptein van Pfizer Nederland al toe tot de kletsende klasse die televisiegeniek genoeg is om in de Hilversumse meningenfabriek haar zegje te mogen doen. Geen programma of hij zat er. Met kinderlijk gemak charmeerde hij de presentatoren en stak ze in zijn zak.", "Van de week werd de eerste prik gezet in Nederland met zijn vaccin. En het verheugende nieuws was dat hij mocht zeggen dat het ook hielp tegen de Britse mutant. Kaptein, zelf arts, vierde de prik als een triomf. \u2018Hier hebben we het voor gedaan. Hier hebben we keihard aan gewerkt. Een fantastische dag\u2019, adoreerde hij. En hij stak de loftrompet over de zorgmedewerkers die \u2018zo ontzettend hard werken\u2019. \u2018En zo snel de druk op de zorg is verminderd, is er ruimte voor versoepeling\u2019, riep hij. Of Marc Kaptein lid is van een politieke partij is onbekend, maar hij zou het snel moeten worden \u2013 wel een die kans heeft na de komende verkiezingen in het kabinet te komen. Want hij kan zo Hugo de Jonge opvolgen.", "Verliezer: Willem van der Leegte, VDL", "Nationaal mondkapje nu er al zoveel zijn", "Niets dan lof voor het feit dat ook VDL \u2013 het enige echte industri\u00eble conglomeraat dat Nederland nog heeft \u2013 een steentje wil bijdragen aan de strijd tegen de pandemie. En er uiteraard ook iets aan hoopt te verdienen. Afgelopen week lanceerde VDL-baas Willem van der Leegte zijn eerste mondkapje. Aan de binnenkant is het oranje gekleurd, waarmee de Nederlandse afkomst wordt benadrukt.", "Vanwege een doorlatend neusschuimpje dat het beslaan van de bril voorkomt, zou dit het beste kapje zijn dat er bestaat. Dat klonk pretentieus. Maar er stond geen rij taxi\u2019s klaar om Van der Leegte net als Marc Kaptein naar Hilversum te brengen om het uit te leggen. Alleen de lokale pers toonde belangstelling.", "Het is hoe dan ook rijkelijk laat. VDL kondigde al in september vorig jaar aan met het product te willen komen; nu pas zijn de machines in de fabriek in Helmond opgestart om er tien miljoen te gaan maken. En zelfs daarvoor moeten de filters nog in andere landen worden ingekocht.", "Negen maanden geleden schreeuwde iedereen nog om mondkapjes van Nederlandse makelij, zodat we niet aan China waren uitgeleverd. Nu is het land overspoeld, ook met eigen fabrikaat.", "Of de variant die VDL nu met DSM heeft ontwikkeld zo ingenieus is dat iedereen ervan achterover slaat, is te betwijfelen."], "authors": ["Peter De Waard"], "keywords": ["er", "zijn", "van", "triomfeert", "vdl", "laat", "kaptein", "komt", "en", "met", "een", "pfizer", "mondkapje", "te", "prik", "het", "hij", "dat"], "pubDate": "2021-01-08T19:40:38Z", "publicationId": "1a359314-37ee-33a8-8de7-301d3eb2ed28"}