{"id": "576363c7-3e69-3600-b233-3b14433bcaf7", "title": "Zolderkamermensen nemen we niet al te serieus", "url": "https://trouw.nl/cultuur-media/zolderkamermensen-nemen-we-niet-al-te-serieus~beb4b132/", "summary": "Van al deze woorden is zolderkamergeleerde het oudst.\nHet dook in de jaren \u201970 op in de media, onder meer voor een wetenschapper die niet verbonden is aan een onderzoeksinstituut, maar ook voor een solitaire kenniswerker die door anderen als buitenstaander wordt beschouwd.\nVolgens de gemeenschap, het collectief, horen ze er niet helemaal bij en hoef je ze dus niet serieus te nemen.\nDat geldt voor de zolderkamercommunisten van de SP, maar in een iets ander opzicht ook voor de hedendaagse zolderkamervirologen.\nDat eveneens in 2020 ontstane woord benoemt echter geen wereldvreemde geleerde, maar juist iemand die niet geleerd is: een leek die alleen maar denkt verstand te hebben van de virologie, oftewel een amateur\u00adviroloog.", "paragraphs": ["Eind november werd het Nederlands verrijkt met een enigszins schertsend scheldwoord: zolderkamercommunist. Het woord ontstond binnen de gelederen van de SP. Het gestaalde partijkader zette namelijk een paar jeugdige leden met \u2018klassiek-marxistische\u2019 sympathie\u00ebn uit de partij omdat ze \u2018geradicaliseerde zolderkamercommunisten\u2019 zouden zijn.", "Zolderkamer figureert vaker in persoonsnamen. Zo publiceerde cabaretier Tim Fransen in 2018 \u2018Brieven aan Koos, avonturen van een zolderkamerfilosoof\u2019, terwijl premier Rutte in 2019 het woord zolderkamergeleerde van stal haalde om Thierry Baudet af te serveren: \u2018Nederland heeft niets aan een zolderkamergeleerde die daar zit te fr\u00f6belen over hoe de ideale wereld in elkaar zit\u2019. Andere samenstellingen die we soms in de media aantreffen, zijn zolderkamerdenker, -dichter, -kunstenaar, -schrijver, -socialist en -wetenschapper.", "Van al deze woorden is zolderkamergeleerde het oudst. Het dook in de jaren \u201970 op in de media, onder meer voor een wetenschapper die niet verbonden is aan een onderzoeksinstituut, maar ook voor een solitaire kenniswerker die door anderen als buitenstaander wordt beschouwd. In zulke contexten zou je zolderkamergeleerde dus kunnen beschouwen als een (versterkende) variant van kamergeleerde.", "Tot dusver waren \u2018zolderkamermensen\u2019 doorgaans wereldvreemde, soms een tikje vreemde outsiders. Volgens de gemeenschap, het collectief, horen ze er niet helemaal bij en hoef je ze dus niet serieus te nemen. Dat geldt voor de zolderkamercommunisten van de SP, maar in een iets ander opzicht ook voor de hedendaagse zolderkamervirologen. Dat eveneens in 2020 ontstane woord benoemt echter geen wereldvreemde geleerde, maar juist iemand die niet geleerd is: een leek die alleen maar denkt verstand te hebben van de virologie, oftewel een amateur\u00adviroloog.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Ton Den Boon"], "keywords": ["van", "zolderkamermensen", "het", "maar", "die", "serieus", "niet", "te", "nemen", "al", "een", "zolderkamergeleerde", "en", "voor"], "pubDate": "2020-12-05T14:18:00+01:00", "publicationId": "b66cd8e4-4294-3571-bcd7-e490527f1a48"}