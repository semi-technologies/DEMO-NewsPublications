{"id": "b3747fe3-d93f-3ba4-bcef-85def7c3895a", "title": "DJ Dano wil mensen met zijn track een hart onder de riem steken", "url": "https://www.parool.nl/ps/dj-dano-wil-mensen-met-zijn-track-een-hart-onder-de-riem-steken~bc48ec2e/", "summary": "Die verhalen hoorde ik steeds vaker, soms zelfs met su\u00efcide tot gevolg.\u201dHoe probeert u hoop te brengen?\n\u201cIk hoop dat niet iedereen denkt dat het klereherrie is.\nIk ben dan wel hardcore-dj, maar ik hoop dat mensen de boodschap belangrijk genoeg vinden.\nDe opbrengst steek ik trouwens niet in eigen zak, die wil ik aan een goed doel geven.\nIk heb in september met mijn zoontje een auto-ongeluk gehad op de A10, mijn auto lag op zijn kant en ik heb het asfalt gekopt.", "paragraphs": ["Beeld shutterstock", "Waarom brengt u juist vandaag een track uit?", "\u201cNou, het timen van een project is altijd lastig. Ik wilde \u2019m eerst met kerst uitbrengen, maar dat liep even anders. Dit nummer gaat over hoop houden. Tijdens ADE draaide ik bij het radiostation Amsterdam Most Wanted. Daar zou ook een Belgische dj draaien, maar die zat door de hele coronasituatie depressief thuis. Die verhalen hoorde ik steeds vaker, soms zelfs met su\u00efcide tot gevolg.\u201d", "Hoe probeert u hoop te brengen?", "\u201cIk zat heel erg te dubben. Het nummer is een corona-editie van mijn secret track 120-9000 BPM. Het begint bij 120 beats per minuut en wordt opgevoerd naar 9000 beats. Ik kan me voorstellen dat mensen die versnelling voelen wanneer ze bijna kopje-onder gaan.\u201d", "De beat is inderdaad vrij stevig.", "\u201cIk hoop dat niet iedereen denkt dat het klereherrie is. Het zou te gek zijn als bijvoorbeeld ook een vioolspeler dit zou kunnen waarderen. Ik ben dan wel hardcore-dj, maar ik hoop dat mensen de boodschap belangrijk genoeg vinden. De opbrengst steek ik trouwens niet in eigen zak, die wil ik aan een goed doel geven. Welk doel precies, daar wil ik nog even goed over nadenken.\u201d", "Ik kan me voorstellen dat u niet kunt wachten om dit coronanummer live te draaien.", "\u201cTien-, twintig-, dertigduizend mensen voor mijn neus? Dat lijkt me heerlijk. Al ben ik er nog lang niet. Ik heb in september met mijn zoontje een auto-ongeluk gehad op de A10, mijn auto lag op zijn kant en ik heb het asfalt gekopt. Ik ben nog aan het revalideren en dat gaat volgens mijn fysiotherapeut nog even duren.\u201d"], "authors": ["Alice Boothby"], "keywords": ["ik", "hoop", "mijn", "riem", "zijn", "nog", "hart", "met", "track", "te", "wil", "die", "mensen", "een", "onder", "het", "niet", "dat", "steken"], "pubDate": "2021-01-07T09:52:17Z", "publicationId": "a3002aeb-6d5a-3894-adcb-0212effbc567"}