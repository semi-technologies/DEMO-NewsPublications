{"id": "c4d960fa-f7d2-3d37-a76c-d48ab94b5cf4", "title": "De zwarte danser met de witte spitzen: over de moeizame weg voor zwarte dansers op een wit podium", "url": "https://volkskrant.nl/cultuur-media/de-zwarte-danser-met-de-witte-spitzen-over-de-moeizame-weg-voor-zwarte-dansers-op-een-wit-podium~b548aee1/", "summary": "Hiervan droomde ze, toen ze op haar 8ste tot beste jeugdige danseres van Belgi\u00eb werd gekroond.\nVoluit heet ze Metasebia; die naam kreeg ze van haar Ethiopische moeder voordat ze op haar 4de werd geadopteerd door een Belgisch gezin met \u00e9\u00e9n broer en vijf zussen.\nTerwijl de schmink ook nog gele vlekken op haar huid veroorzaakte, waardoor die grijs oogde in traditioneel theaterlicht.\nVaak zitten dansers met hulp van costumi\u00e8res zelf voor een optreden hun schoeisel te verven met glimmende sprays en een mengsel van poeder en water.\nDie gaf hen gewoon de hoofdrol.\u2019Zelf is Brandsen zich ook pas sterker bewust geworden van de kwetsbare positie van een zwarte danser in de witte balletwereld door een speech, vier jaar geleden.", "paragraphs": ["De balletwereld is van oudsher wit: niet alleen de dansers, ook de kostuums, spitzen en balletten z\u00e9lf. Daar komt langzaam verandering in. \u2018We zijn nog met zo weinig\u2019, aldus aanstormend talent Sebia Plantef\u00e8ve-Castryck.", "Als de zwarte Neveah Stroyer (Kylie Jefferson) voor haar eerste les de dansstudio binnenkomt van de prestigieuze Archer School of Ballet in Chicago, wordt ze door al haar witte medestudenten tegengewerkt aan de barre. Haar rest slechts een onooglijke uithoek met weinig ruimte. Nog voor ze haar eerste oefening op spitzen kan laten zien, wordt ze al \u2018le petit rat\u2019 genoemd, naar de bijnaam van de allerjongste balletstudenten bij de beroemde Parijse L\u2019Op\u00e9ra \u2013 de laagste in rang.", "Le petit rats doorstaan talloze vernederingen in de hoop ooit op te klimmen tot het grote ensemble: het corps de ballet. Het roffelen van houten teenpunten zou klinken als het rennen van ratten over straatstenen. \u2018Jij hoort hier niet\u2019, krijgt Neveah voortdurend te horen. Haar nieuwe omgeving \u2013 wit en elitair \u2013 voelt vijandig voor de arme, zwarte beursstudente.", "Ja, zegt Sebia Plantef\u00e8ve-Castryck (18), ze heeft het begin van de nieuwe Netflix-serie Tiny Pretty Things ook gezien. Net als Neveah is Plantef\u00e8ve jong, mooi, zwart en een groot talent, maar h\u00e1\u00e1r moeder zit zeker niet in de gevangenis en zijzelf heeft net gehoord dat ze door mag als \u00e9l\u00e8ve bij Het Nationale Ballet (HNB). Eind dit seizoen, nadat de Vlaamse zich twee jaar in de kijker heeft gedanst bij de Junior Company, krijgt ze een contract in de voorbereidende rang op het corps de ballet. Hiervan droomde ze, toen ze op haar 8ste tot beste jeugdige danseres van Belgi\u00eb werd gekroond. Krantenkoppen boven een foto in tutu, tussen \u2013 inderdaad \u2013 allemaal witte finalisten. Voluit heet ze Metasebia; die naam kreeg ze van haar Ethiopische moeder voordat ze op haar 4de werd geadopteerd door een Belgisch gezin met \u00e9\u00e9n broer en vijf zussen. Daarvan dansten er vier. Sebia werd nummer vijf. Drie jaar geleden wist haar biologische moeder haar te traceren, via sociale media, omdat Sebia steeds bekender aan het worden is. Sindsdien is er weer contact.", "Hoewel Plantef\u00e8ve alle balletclich\u00e9s in de vorige maand gelanceerde Netflix-serie overdreven vindt \u2013 eetstoornissen, machtsmisbruik, homoseksualiteit, scheldende docenten, moordende concurrentie \u2013 hoopt ze dat Tiny Pretty Things toch bijdraagt aan de bewustwording over de kwetsbare positie van zwarte dansers in het klassieke ballet. Want, zegt ze, \u2018we zijn met zo weinig\u2019. En dus voelt ze zich, net als Neveah, zwart in een witte wereld. Al haast ze zich te zeggen dat ze bij Het Nationale Ballet (HNB) in Amsterdam nooit iets racistisch heeft meegemaakt. Integendeel. \u2018Ik krijg veel kansen en word in alles goed begeleid.\u2019 Ook bij haar dansopleiding in Z\u00fcrich, waar ze op haar 16de als enige zwarte student afstudeerde, is ze nooit gediscrimineerd. Wel zagen haar strenge Russische dansleraren in iedere curve een gram te veel. \u2018Ze zeiden: \u2018Misschien moet jij rondkijken bij eigentijdse gezelschappen. Die zijn divers samengesteld.\u2019 Als ik nu daarop terugkijk, zat onderscheid in deze kleine opmerkingen.\u2019 Maar racisme wil ze het zeker niet noemen.", "Dat woord neemt Chlo\u00e9 Lopes Gomes (29) wel in de mond. In Duitsland heeft deze Franse ballerina met Algerijns-Kaapverdische wortels een rel ontketend, door haar voormalige werkgever aan te klagen wegens racisme. Volgens haar is haar contract bij het Staatsballett Berlin niet verlengd omdat haar huidskleur niet zou passen bij de esthetiek van het prestigieuze gezelschap. De enige zwarte danseres zou meermaals verplicht zijn tot witte make-up om \u2018op te gaan in de groep\u2019. De interim-directeur heeft in de media het boetekleed aangetrokken en een gedragscode aangekondigd.", "Donker gepoederde spitz aan de voet van danseres Sebia Plantef\u00e8ve-Castryck Beeld Het Nationale Ballet", "Ted Brandsen (61), directeur van Het Nationale Ballet, benadrukt dat aan dit verhaal meerdere kanten zitten. Hij kent de internationale balletwereld als zijn broekzak en heeft van mensen die met haar hebben gewerkt vernomen dat Lopes Gomes niet altijd de meest toegewijde danser zou zijn geweest. \u2018Haar klacht moet serieus worden genomen, maar zo\u2019n schadelijke aantijging moet niet meteen als d\u00e9 waarheid worden gezien; er kunnen allerlei redenen zijn een contract niet te verlengen.\u2019 Wel kan hij zich inmiddels goed indenken dat de danseres zich niet op haar gemak voelde met witte pancake op haar huid.", "Tot het jaar 2000 werden ook in Amsterdam \u00e1lle \u2018zwaantjes\u2019 zonder nadenken wit geschminkt, zegt Brandsen, net als geesten in Giselle, om doorschijnend en licht te lijken. Het was v\u00f3\u00f3r zijn tijd als directeur. Hij weet dat een offici\u00eble klacht in 1999 van voormalig danseres Monique Duurvoort niet door iedereen serieus werd genomen. Zij ervoer het als vernederend dat ze zich voor een groot deel van de balletten wit moest schminken omdat haar huidskleur het ideaalplaatje zou verstoren. E\u00e9n keer dreigde een balletmeester haar zelfs met ontslag. Terwijl de schmink ook nog gele vlekken op haar huid veroorzaakte, waardoor die grijs oogde in traditioneel theaterlicht.", "Inmiddels zoekt Brandsen met zijn team en het kostuumatelier wel stad en land af naar een zo breed mogelijk kleurenpalet aan spitzen en balletmaillots. Van roomwit tot chocola en alles daartussenin. \u2018Ons gezelschap telt dertig nationaliteiten en een veelvoud aan huidskleuren, van heel bleek en olijfkleurig tot cappuccino en zwart. Ook voor Chinese en Japanse dansers zoeken we passend materiaal.\u2019 Eenvoudig is dat niet. Pas recent is een omslag in denken begonnen bij ambachtelijk werkende spitzenmakers. Op sommige tinten en maillot-diktes slaat het licht dood, waardoor het lijkt of benen hun glans verliezen.", "Vaak zitten dansers met hulp van costumi\u00e8res zelf voor een optreden hun schoeisel te verven met glimmende sprays en een mengsel van poeder en water. Plantef\u00e8ve is hierdoor een half uur langer bezig met voorbereiden dan collega\u2019s. Maar ze doet het. \u2018Mijn lijnen lijken langer in bruine maillots en spitzen. Wit doorbreekt die vloeiende esthetiek. Het liefst zou ik alle lessen ook dansen met gekleurd materiaal. Daar wil ik eveneens op mijn best naar voren komen. Maar dat kost te veel tijd.\u2019 Wel maakt haar favoriete merk, Russian Pointe, inmiddels spitzen in cashew, amandel en hazelnoot. Maar die worden vooralsnog alleen in bulkaantallen besteld in standaardkleur. \u2018Ik hoop dat op een dag dit poederproc\u00e9d\u00e9 niet meer nodig zal zijn.\u2019", "Daniel Robert Silva en Sebia Plantef\u00e8ve-Castryck in L'autre c\u00f4t\u00e9 van choreograaf Sedrig Verwoert door Het Nationale Ballet en de Junior Company Beeld Hans Gerritsen", "Het was de beroemde danseres Michaela DePrince, geboren in Sierra Leone, geadopteerd in Amerika en nu tweede soliste bij Het Nationale Ballet, die Plantef\u00e8ve op haar eerste dag in Amsterdam woordeloos welkom heette door een bruine maillot op haar tafeltje te leggen. Dit kan hier, wilde ze daarmee zeggen. Ook al zijn niet alle balleterven het daarmee eens. DePrince, die uitgroeide tot covergirl met haar levensverhaal van wees tot wereldster, moest zelf eens kort voor opkomst bij een generale op last van de erven van George Balanchine haar donkere maillot verwisselen voor een witte, omdat: \u2018Mr. Balanchine dit zo zou hebben gewild.\u2019 Toen Brandsen dat hoorde, maakte hij bij de premi\u00e8re een statement door het terug te veranderen. \u2018Wij hebben moeite met dit soort starre opvattingen. Bovendien heeft Het Nationale Ballet vanaf de oprichting in 1961 altijd zwarte dansers in het tableau gehad, zoals solisten Sylvester Campbell, Benjamin Feliksdal, Raven Wilkinson en Billy Wilson.\u2019 Waarmee hij niet wil zeggen dat er geen pijnlijke dingen zijn gebeurd. \u2018Toen ik danser was onder Rudi van Dantzig zei een Britse balletmeester die Cinderella kwam instuderen dat Chinese en Japanse danseressen nooit de hoofdrol konden krijgen omdat ze te weinig gezichtsexpressie zouden hebben. Rudi trok zich daar gelukkig niets van aan. Die gaf hen gewoon de hoofdrol.\u2019", "Zelf is Brandsen zich ook pas sterker bewust geworden van de kwetsbare positie van een zwarte danser in de witte balletwereld door een speech, vier jaar geleden. Toen sprak de Amerikaanse publiciste en voormalig danseres Theresa Ruth Howard, tijdens de eerste Positioning Ballet conferentie in Amsterdam, georganiseerd door HNB. \u2018Theresa vertelde over de druk die ze als enige zwarte danseres in een gezelschap ervoer. Maakte zij een fout, dan faalde ze niet alleen zelf, maar voelde ze dat als falen voor \u00e1lle zwarte dansers.\u2019 Zo heeft DePrince nu een time-out moeten nemen; naast een zware blessure eist ook de positie als populair rolmodel zijn tol. Howard, oprichter van het Amerikaanse MoBBallet dat de bijdragen en perspectieven van zwarte kunstenaars aan de dansgeschiedenis centraal stelt, geeft inmiddels workshops en diversiteitstrainingen aan HNB.", "Dansers van de Junior Company in In and Out van choreograaf Hans van Manen, met vijfde van links: Sebia Plantef\u00e8ve-Castryck Beeld Altin Kaftira", "Er moeten meer dansers van kleur komen. Maar een evenwichtige afspiegeling is nog ver weg. \u2018Tussen 700 auditanten dit jaar, voor 2 tot 3 plekken, zat \u00e9\u00e9n zwarte danser\u2019, meldt Brandsen. Daarachter gaat een samenspel van complexe factoren schuil. Van sociaaleconomische klassenverschillen tot het elitaire imago van ballet. \u2018Verandering is een proces. Wij zijn gewend dat nieuw talent naar ons toekomt. Dat werkt onvoldoende. We onderzoeken hoe we meer gekleurd talent kunnen gaan scouten, in landen als Cuba, de VS en Brazili\u00eb. En we werken samen met de Nationale Ballet Academie die met Motion Dance Studio in Amsterdam-Zuidoost audities gaat organiseren.\u2019 Indien nodig, legt Brandsen met fondsen geld bij voor talent dat financi\u00eble middelen ontbeert. Ook die drempels moeten geslecht.", "Zo betalen auditanten zelf hun vliegticket en krijgen Junior Company-dansers slechts een toelage \u2013 ze worden onderhouden door hun ouders. \u2018We hebben onze prachtige Braziliaanse danser Daniel Robert Silva bijvoorbeeld met financi\u00eble steun uit Canada naar Nederland kunnen halen. Daniel heeft zich met groot doorzettingsvermogen uit een beroerde jeugd omhoog gewerkt. Hij was 8 toen zijn moeder overleed. Is opgevoed door zijn oma die twee baantjes had om hem te onderhouden. Tijdens naschoolse opvang heeft een buurtschool zijn danstalent ontdekt. Via competities en beurzen bemachtigde hij een plek aan een Canadese topopleiding. Nu danst hij bij ons als coryph\u00e9e (aanvoerder van het corps de ballet, red.). Daniel is dit najaar ambassadeur geworden voor de Black Achievement Month, waarmee wij sinds vier jaar een fijne samenwerking hebben.\u2019", "Sebia Plantef\u00e8ve-Castryck prepareert haar gekleurde spitzen Beeld Het Nationale Ballet", "Brandsen wil \u2013 alle traagheid ten spijt \u2013 bredere verandering dan alleen verkleuring van het tableau. Hij onderzoekt het klassiek balletrepertoire op kwetsende clich\u00e9s, die zonder context niet meer fatsoenlijk op toneel kunnen worden gebracht. Neem de dom lachende moor in Stravinsky\u2019s Petroesjka (1911) en het koloniale droombeeld van India in La Bayad\u00e8re (1877). \u2018We hebben de opdracht dit beroemde, geliefde erfgoed levend te houden. Maar kun je een koloniaal ge\u00efnspireerde fantasie van iemand die nooit in India is geweest zonder disclaimer eerlijk op het repertoire houden? We bevragen het met kenners en presenteren het in een nieuwe context, binnen een breder gesprek.\u2019", "De 18-jarige Plantef\u00e8ve zegt zich bewust te zijn van haar functie als jong rolmodel. Maar druk voelt ze nog niet. \u2018Natuurlijk vraag ik mij wel eens af: hebben ze mij aangenomen omdat ik zwart ben? Maar wij balletdansers twijfelen altijd aan onszelf. Dan zeg ik hardop tegen de spiegel: blijf in jezelf geloven!\u2019 Brandsen: \u2018We doen nooit concessies aan kwaliteit. Wie dat loslaat, is niet goed bezig en verliest het zicht op zijn plek als topgezelschap. Sebia paart een groot talent aan een geheimzinnig charisma. Ze is het tegendeel van extravert; haar uitstraling zuigt de toeschouwer naar binnen. Je wilt naar haar blijven kijken.\u2019"], "authors": ["Annette Embrechts"], "keywords": ["van", "podium", "wit", "voor", "en", "met", "een", "ze", "spitzen", "dat", "witte", "weg", "niet", "op", "moeizame", "het", "haar", "zwarte"], "pubDate": "2021-01-07T14:00:10Z", "publicationId": "1a359314-37ee-33a8-8de7-301d3eb2ed28"}