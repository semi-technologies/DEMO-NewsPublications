{"id": "60decc01-eba3-3fa5-850b-69988f03e7ab", "title": "Walvisklanken en een verbluffende techniek van fluitiste Jos\u00e9phine Olech \u2605\u2605\u2605\u2605\u2606", "url": "https://volkskrant.nl/cultuur-media/walvisklanken-en-een-verbluffende-techniek-van-fluitiste-josephine-olech~b80c31d2/", "summary": "Met dromerig zachte klanken van Claude Debussy trekt Jos\u00e9phine Olech je bevallig maar dwingend mee in haar betoog over het belang van milieubescherming.\nHet is de boodschap van het debuutalbum van de fluitist van het Rotterdams Philharmonisch Orkest.\nLoom deinend klinkt de altfluit van Olech.\nDat doet ze ook in de cd-premi\u00e8re van Rekindle (2009) van Michel van der Aa, met een vooraf opgenomen soundtrack die (fluit)geluiden bevat.\nOlech gaat met haar verbluffende techniek de dialoog aan met de geluiden.", "paragraphs": ["Met dromerig zachte klanken van Claude Debussy trekt Jos\u00e9phine Olech je bevallig maar dwingend mee in haar betoog over het belang van milieubescherming. Het is de boodschap van het debuutalbum van de fluitist van het Rotterdams Philharmonisch Orkest. Reconnect, is de titel: de mens tegen de natuur.", "Toward the sea (1981) van T\u014dru Takemitsu, gecomponeerd in opdracht van Greenpeace voor de campagne Save the Whales, is het kernstuk. Loom deinend klinkt de altfluit van Olech. De harparpeggio\u2019s van Ana\u00efs Gaudemard zijn als speelse golven. Meditatief is hun beeld van zo\u2019n machtige walvis in een oneindige zee.", "Explicieter is Vox Balaenae (walvisgeluiden, 1971) van George Crumb, voor elektronisch versterkte fluit, cello en piano. Olech gebruikt haar tong, stembanden en vingers voor special effects; de vele gezichten van de dwarsfluit tonend. Dat doet ze ook in de cd-premi\u00e8re van Rekindle (2009) van Michel van der Aa, met een vooraf opgenomen soundtrack die (fluit)geluiden bevat. Olech gaat met haar verbluffende techniek de dialoog aan met de geluiden.", "Jos\u00e9phine Olech Reconnect Klassiek \u2605\u2605\u2605\u2605\u2606 Es-Dur"], "authors": ["Maartje Stokkers"], "keywords": ["van", "olech", "techniek", "een", "en", "reconnect", "jos\u00e9phine", "haar", "zon", "walvisklanken", "voor", "fluitiste", "verbluffende", "met", "het"], "pubDate": "2020-12-17T14:14:56Z", "publicationId": "1a359314-37ee-33a8-8de7-301d3eb2ed28"}