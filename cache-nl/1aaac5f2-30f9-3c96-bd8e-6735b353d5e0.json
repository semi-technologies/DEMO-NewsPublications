{"id": "1aaac5f2-30f9-3c96-bd8e-6735b353d5e0", "title": "De beste Amerikaanse omslagen van 2020 bieden een passende verbeelding van een bitter jaar", "url": "https://volkskrant.nl/cultuur-media/de-beste-amerikaanse-omslagen-van-2020-bieden-een-passende-verbeelding-van-een-bitter-jaar~b339c083/", "summary": "Slik de blauwe pil en je leeft in zalige onwetendheid, heet het in The Matrix.\nBeeld KnopfOm dit wereldbeeld draait de zesde roman van de Engelse schrijver Hari Kunzru, niet toevallig Red Pill geheten.\nKunzru\u2019s hoofdpersoon, een schrijver op literaire retraite bij de Berlijnse Wannsee, stuit daarin op onvoorziene connecties tussen alt-right, het trumpisme en de Duitse filosofen van de Romantiek tot en met het Derde Rijk.\nMatt Dorfman, artdirector van The New York Times Book Review, zette John Galls ontwerp in zijn top-12 van de beste boekomslagen uit 2020 \u2013 een passende verbeelding van een \u2018bitter, bijtend jaar\u2019, vindt Dorfman, \u2018dominated by hand sanitizing while doomscrolling\u2019.\nSarahmay Wilkinsons affiche-achtige ontwerp voor Roddy Doyles roman Love, met de titel in een glas stout, is een en al dubbelzinnigheid.", "paragraphs": ["Dat hadden de makers van The Matrix (1991) niet gedacht: dat een sleutelsc\u00e8ne uit hun sciencefictionfilm \u2013 de keuze tussen een rode en blauwe pil \u2013 nog eens als metafoor door extreemrechts zou worden omarmd. Slik de blauwe pil en je leeft in zalige onwetendheid, heet het in The Matrix. Slik het rode exemplaar, zeggen QAnon-denkers de film na, en je ontdekt de \u2018echte\u2019 werkelijkheid achter de schijnwerkelijkheid. Die waarin de Deep State ons voorliegt over 9/11, 5G, covid-19 enzovoorts.", "Omslag John Gall. Beeld Knopf", "Om dit wereldbeeld draait de zesde roman van de Engelse schrijver Hari Kunzru, niet toevallig Red Pill geheten. Kunzru\u2019s hoofdpersoon, een schrijver op literaire retraite bij de Berlijnse Wannsee, stuit daarin op onvoorziene connecties tussen alt-right, het trumpisme en de Duitse filosofen van de Romantiek tot en met het Derde Rijk.", "Ongemakkelijke materie, die op het omslag van Red Pill wordt samengevat in een ontregelende collage: een rood-blauwe pil, platweg afgedrukt over Der Wanderer \u00fcber dem Nebelmeer, het schilderij van Caspar David Friedrich uit 1817 dat het zinnebeeld van de Duitse Romantiek is geworden.", "Matt Dorfman, artdirector van The New York Times Book Review, zette John Galls ontwerp in zijn top-12 van de beste boekomslagen uit 2020 \u2013 een passende verbeelding van een \u2018bitter, bijtend jaar\u2019, vindt Dorfman, \u2018dominated by hand sanitizing while doomscrolling\u2019.", "Er is nog een Duitse connectie in Dorfmans selectie: een nieuwe vertaling van Michael Kohlhaas, de novelle van Heinrich von Kleist uit 1810 over een door de staat vermorzelde eenling die gerechtigheid wil en overgaat tot brandschatten en bloedvergieten. Het omslagontwerp van Paul Sahre, met gotische letters, is toepasselijk duister.", "Omslag Paul Sahre. Beeld New Directions", "Ook verder biedt Dorfmans toplijst weinig vrolijks. Sarahmay Wilkinsons affiche-achtige ontwerp voor Roddy Doyles roman Love, met de titel in een glas stout, is een en al dubbelzinnigheid. Liefde voor wat, bier?", "Omslag Sarahmay Wilkinson. Beeld Viking", "En de verdwaalde alpaca op Na Kims omslag van Joni Murphy\u2019s Talking Animals, een \u2018hedendaagse fabel\u2019 over dieren die mensenlevens leiden, belooft evenmin veel goeds.", "Sterke ontwerpen, concludeert Dorfman. Maar een bitter jaar blijft het.", "Omslag Na Kim, foto Daniel Gebhart de Koekkoek. Beeld FSG Originals"], "authors": ["Erik Van Den Berg"], "keywords": ["beste", "van", "beeld", "omslagen", "jaar", "en", "uit", "een", "met", "bieden", "verbeelding", "op", "bitter", "het", "pil", "passende", "amerikaanse", "die"], "pubDate": "2021-01-08T10:28:50Z", "publicationId": "1a359314-37ee-33a8-8de7-301d3eb2ed28"}