{"id": "a6cbbcc7-baba-32b7-9c87-280e0ab2a2a6", "title": "Leer Europa begrijpen in zeven films", "url": "https://volkskrant.nl/de-gids/leer-europa-begrijpen-in-zeven-films~b3d64b52/", "summary": "In Werckmeister harm\u00f3ni\u00e1k laat de bevolking van een stad zich gretig opzwepen tot plunderingen en geweld.\nKijk de film terug en zie hoe uit Tarrs mist en duisternis het spook van het Europese populisme opdoemt.\nDie vraag sluimert steeds door dit indrukwekkende documentairemoza\u00efek van Oostenrijker Geyrhalter, van het Oktoberfest tot vluchtelingenkampen, van telefoonhulplijnen en seksclubs tot lopendebandcrematoria.\nToni Erdmann (Maren Ade, 2016)Deze Duitse tragikomedie is bovenal het magnifieke portret van een scheefgelopen vader-dochterrelatie.\nAmanda (Mikhael Hers, 2018)Parijzenaar David moet opeens voor zijn nichtje Amanda zorgen, nadat haar moeder is omgekomen bij een terroristische aanslag door moslimfundamentalisten.", "paragraphs": ["La double vie de V\u00e9ronique (Krzysztof Kieslowski, 1991)", "Niemand die Europa zo lyrisch vatte als de Pool Kieslowski. In dit in zonsondergang-tinten gedrenkte meesterwerk leidt een jonge vrouw twee complete spiegellevens, in Frankrijk en Polen. Alleen doordat V\u00e9ronique op excursie in Krakau toevallig een foto neemt van Weronika, krijgen de vrouwen een glimp van elkaars bestaan, hoe vreemd \u00e9n verwant ze als Europese zielen ook zijn.", "Werckmeister harm\u00f3ni\u00e1k (B\u00e9la Tarr, 2000)", "Magnifieke troosteloosheid, gevat in eindeloos lange takes: een typisch Europese filmtraditie waarmee de Hongaar Tarr, inmiddels met pensioen, uitstekend raad wist. In Werckmeister harm\u00f3ni\u00e1k laat de bevolking van een stad zich gretig opzwepen tot plunderingen en geweld. Kijk de film terug en zie hoe uit Tarrs mist en duisternis het spook van het Europese populisme opdoemt.", "Abendland (Nikolaus Geyrhalter, 2011)", "Wat betekent medemenselijkheid in 21ste-eeuws Europa? Die vraag sluimert steeds door dit indrukwekkende documentairemoza\u00efek van Oostenrijker Geyrhalter, van het Oktoberfest tot vluchtelingenkampen, van telefoonhulplijnen en seksclubs tot lopendebandcrematoria. Een voortijdig geboren baby, voorzichtig verzorgd in de couveuse, lijkt een metafoor voor Europa zelf.", "&Me (Norbert ter Hall, 2013)", "Het klinkt kansloos om de Brusselse burelen van het Europese Parlement als decor te kiezen voor een romantische komedie, maar de Nederlander Ter Hall komt er mee weg. Mooi, alleen al, hoe de karavaan vrachtwagens die het Parlement maandelijks van Brussel naar Straatsburg en terug verhuist, symbool staat voor de ontworteling en onrust van de hoofdpersonages.", "Fuocoammare (Gianfranco Rosi, 2016)", "Terwijl de 12-jarige Samuele, zomaar een kind op Lampedusa, naar school gaat of oefent met zijn katapult, vechten voor de kust van het Italiaanse eiland talloze bootvluchtelingen voor hun leven. De vanzelfsprekende wijze waarop Rosi die verschillende lotsbestemmingen tegen elkaar afzet, maakt van deze Gouden Beer-winnaar een feilloze, even confronterende als empathische kijk op Fort Europa.", "Toni Erdmann (Maren Ade, 2016)", "Deze Duitse tragikomedie is bovenal het magnifieke portret van een scheefgelopen vader-dochterrelatie. Maar de tegenstrijdigheden van hedendaags Europa, waar westerse bedrijven kolonistje spelen in het voormalige Oostblok, zijn wel degelijk aanwezig. Kijk hoe anoniem Boekarest blijft \u2013 de kantoren, hotels en bars \u2013 als zestiger Winfried zijn carri\u00e8re-hongerige dochter Ines bezoekt.", "Amanda (Mikhael Hers, 2018)", "Parijzenaar David moet opeens voor zijn nichtje Amanda zorgen, nadat haar moeder is omgekomen bij een terroristische aanslag door moslimfundamentalisten. Regisseur Hers werkt dat gegeven uit tot een opvallend teder, ontroerend kleinood, dat de altijd smeulende terreurdreiging in Europese metropolen als Parijs akelig tastbaar maakt, maar tegelijkertijd voelt als een liefdesbrief aan diezelfde stad."], "authors": ["Kevin Toma"], "keywords": ["van", "een", "en", "europese", "zijn", "leer", "tot", "begrijpen", "zeven", "films", "europa", "als", "voor", "het", "hoe"], "pubDate": "2020-01-03T14:01:00Z", "publicationId": "1a359314-37ee-33a8-8de7-301d3eb2ed28"}