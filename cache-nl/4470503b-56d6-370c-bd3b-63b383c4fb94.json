{"id": "4470503b-56d6-370c-bd3b-63b383c4fb94", "title": "ESNS 2021: Zo kun je de optredens van alle acts gratis bekijken (inclusief Noorderslag)", "url": "https://www.dvhn.nl/cultuur/ESNS-2021-Zo-kun-je-de-optredens-van-alle-acts-gratis-bekijken-inclusief-Noorderslag-26346892.html", "summary": "Je kunt via de timetable van het festival per dag een eigen schema opstellen van alle acts naar je gading (of je nieuwsgierigheid).\nJe kunt op deze tijdlijn zien wanneer en op welke van de vier live-streams je favoriete bandje straks te zien is.\nVanaf dinsdag 12 januari, een dag voor de aftrap, is de homepage van het festival op simpele wijze opnieuw ingericht.\nEr zijn dan twee grote buttons in beeld: \u00e9\u00e9n met \u2018Festival\u2019 en \u00e9\u00e9n met \u2018Conference\u2019.\nHet festival en dus met de eerste acts start woensdagavond om 20.00 uur, met drie dagen Europese acts en zaterdag Noorderslag met Nederlandse bands.", "paragraphs": ["Het Groningse popfestival Eurosonic Noorderslag (ESNS) brengt dit jaar door corona geen publiek op de been. De noodgedwongen thuisblijvers kunnen als pleister op de wonde vier dagen, van woensdag 13 tot met zaterdag 17 januari, online een eigen keuze maken uit alle acts en die gratis bekijken. Een kind kan de was doen.", "Waar vind ik alle bandjes?", "Je kunt via de timetable van het festival per dag een eigen schema opstellen van alle acts naar je gading (of je nieuwsgierigheid). Je kunt op deze tijdlijn zien wanneer en op welke van de vier live-streams je favoriete bandje straks te zien is.", "Weet je niet welke bands je wilt zien? Muziekjournalist Peter van de Heide licht een paar acts voor je uit .", "Hoe lang duren de opgredens?", "De optredens duren elk een kwartier.", "Hoe kan ik die streams bekijken?", "Vanaf dinsdag 12 januari, een dag voor de aftrap, is de homepage van het festival op simpele wijze opnieuw ingericht. Er zijn dan twee grote buttons in beeld: \u00e9\u00e9n met \u2018Festival\u2019 en \u00e9\u00e9n met \u2018Conference\u2019. Vanaf woensdag is er de dan toegevoegde button: \u2018Newsroom\u2019, vrijdag nog gevolgd door de button \u2018MMET\u2019-awards.", "Na het aanklikken van de button \u2018Festival\u2019 komen de vier live-streams in beeld, met blokkenschema\u2019s. Het festival en dus met de eerste acts start woensdagavond om 20.00 uur, met drie dagen Europese acts en zaterdag Noorderslag met Nederlandse bands. De Eurosonic-streams eindigen om 22.50 uur (woensdag) respectievelijk 23.15 uur (donderdag, vrijdag), Noorderslag (zaterdag) gaat door tot 23.30 uur.", "Hoe zit het met de coferentie en de MMET-awards?", "De button \u2018Conference\u2019 is bestemd voor deelnemers aan de driedaagse conferentie van woensdag 13 tot en met vrijdag 15 januari. Hiervoor is een accreditatie nodig en entree voor de toegang tot de diverse panels. Voor wie de conferentie niet bezoekt maar wel benieuwd is naar de belangrijkste items en uitkomsten, is dan de derde grote button \u2018Newsroom\u2019 op de homepage van het festival aan te klikken. Daar worden conferentie-highlights samengevat en besproken door gasten in de sfeer van een actualiteitenrubriek.", "De button \u2018MMET\u2019-awards kan vrijdagavond 15 januari om 20.00 worden aangeklikt. Dan is live te volgen hoe ex-Spice Girl Mel C de uitreiking van de awards voor de grootste Europese talenten presenteert.", "Mag ik na Noorderslag nog iets verwachten?", "Zaterdagnacht, dus na Noorderslag, komt er nog een selectie van de concerten uit het festival online."], "authors": ["Eric Nederkoorn"], "keywords": ["noorderslag", "van", "zo", "festival", "voor", "en", "gratis", "met", "een", "inclusief", "esns", "op", "optredens", "button", "het", "kun", "bekijken", "je"], "pubDate": null, "publicationId": "bb59becc-5bf6-3c6d-8cdd-d41716890d16"}