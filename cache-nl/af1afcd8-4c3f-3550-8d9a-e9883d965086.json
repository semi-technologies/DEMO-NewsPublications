{"id": "af1afcd8-4c3f-3550-8d9a-e9883d965086", "title": "Zo draag je een mondkapje (en zorg je ervoor dat je bril niet beslaat)", "url": "https://volkskrant.nl/de-gids/zo-draag-je-een-mondkapje-en-zorg-je-ervoor-dat-je-bril-niet-beslaat~b7bf3498/", "summary": "Was je handenAllereerst (en we volgen hierbij de adviezen van de Wereldgezondheidsorganisatie WHO): was voor het opzetten van een mondkapje je handen met zeep, 20 seconden lang, en droog goed af.\nPak het mondkapje alleen bij de elastiekjes beet, schuif hem over mond \u00e9n neus \u00e9n kin, zonder openingen aan de zijkant.\nBlijf ervan af zolang je het mondkapje ophoudt.\nDus niet omlaag schuiven om een banaan te kunnen eten, niet aan \u00e9\u00e9n oor laten bungelen om dat belangrijke telefoontje minder dof te laten klinken.\nOok hier geldt: na het verwijderen van het mondkapje, handen wassen.", "paragraphs": ["Verpleegkundige aan het werk. Beeld ANP", "Niet over de neus. Alleen over de kin. Naar beneden om te kunnen bellen of eten. Toen Amsterdamse gedragsonderzoekers in augustus camerabeelden bestudeerden van de straten in Amsterdam en Rotterdam waar bij wijze van experiment een mondkapjesplicht was ingevoerd, zagen zij dat het helemaal fout ging bij \u00e9\u00e9n op de drie gebruikers.", "Zo wordt het natuurlijk niks met die coronabestrijding. Dus, nu voor heel Nederland een mondkapjesdraagadvies geldt, hierbij een korte handleiding: hoe draag ik mijn mondkapje volgens de daarvoor geldende voorschriften?", "Was je handen", "Allereerst (en we volgen hierbij de adviezen van de Wereldgezondheidsorganisatie WHO): was voor het opzetten van een mondkapje je handen met zeep, 20 seconden lang, en droog goed af. Pak het mondkapje alleen bij de elastiekjes beet, schuif hem over mond \u00e9n neus \u00e9n kin, zonder openingen aan de zijkant.", "Laat het mondkapje daar vervolgens zitten. Blijf ervan af zolang je het mondkapje ophoudt. Dus niet omlaag schuiven om een banaan te kunnen eten, niet aan \u00e9\u00e9n oor laten bungelen om dat belangrijke telefoontje minder dof te laten klinken. Onderdruk zelfs bij kriebel de neiging het te verschuiven.", "Als het mondkapje weer af mag \u2013 u heeft bus, winkel of museum verlaten \u2013 raak dan wederom alleen de elastiekjes aan, niet het gedeelte dat tegen uw mond en neus zat. Gooi wegwerpmondkapjes ook daadwerkelijk weg.", "Bewaren", "Gebruikte stoffen mondkapjes bewaart u in een afgesloten zakje, totdat u bij uw wasmachine bent. Doe vieze en schone mondkapjes niet bij elkaar in een zakje. Stop ze dus ook niet los in uw jaszak of vakje van uw rugtas; dat zou kunnen bijdragen aan verspreiding van het virus als dat zich aan andere spulletjes hecht.", "Wissel zeker twee keer per dag van mondkapje. Zo kan het virus zich niet ophopen. Ook hier geldt: na het verwijderen van het mondkapje, handen wassen. Neem een tube handgel mee voor onderweg. Wassen op 60 graden in een lang programma.", "Belangrijk is dat mondkapjes goed aansluiten, dus houd daar rekening mee als u zelf mondkapjes gaat naaien. Opmerkelijke tip van de overheid daarbij: gebruik geen stofzuigerzak of stofzuigerfilter in uw mondkapjes. Die \u2018zijn niet bedoeld om doorheen te ademen\u2019 en daarom ook nooit voor zulk gebruik getest. Het is dus niet met zekerheid te zeggen of de toegevoegde chemische stoffen veilig zijn om op deze manier in te ademen.", "Brillen", "En voor alle brildragers die zich bij gebruik van een mondkapje onmiddellijk in een Turks stoombad wanen door het gebrek aan zicht en het teveel aan mist: vouw het bovenste ijzerdraadje strak om uw neus (snel en kort, want u overtreedt hiermee de niet-aanrakenregel) en zet de bril \u00f3p het mondkapje.", "Of was uw bril met afwasmiddel of scheerschuim. Ook dat voorkomt dat u beslagen ten winkel gaat."], "authors": ["Michiel Van Der Geest"], "keywords": ["zo", "van", "het", "draag", "zorg", "niet", "je", "en", "een", "dat", "te", "mondkapje", "aan", "uw", "ervoor"], "pubDate": "2020-10-02T11:33:00+02:00", "publicationId": "1a359314-37ee-33a8-8de7-301d3eb2ed28"}