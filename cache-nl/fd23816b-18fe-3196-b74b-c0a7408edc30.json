{"id": "fd23816b-18fe-3196-b74b-c0a7408edc30", "title": "\u2018Allebei mijn ouders zijn dood, dus de rol van dochter kan ik eigenlijk wegstrepen. Daar is oma voor in de plaats gekomen\u2019", "url": "https://volkskrant.nl/mensen/allebei-mijn-ouders-zijn-dood-dus-de-rol-van-dochter-kan-ik-eigenlijk-wegstrepen-daar-is-oma-voor-in-de-plaats-gekomen~b7fedb4e/", "summary": "Ik hoop steeds maar dat het ophoudt, ik mis het oude normaal heel erg.\nDochter ben ik het minst, allebei mijn ouders zijn dood, dus dat kan ik eigenlijk wegstrepen.\nDat ze totaal niet op je reageren en dat het ze eigenlijk niets uitmaakt wie er bij ze in huis woont.\nIk had ze al toen ik in Portugal woonde, maar daar hoefde ik ze niet uit te laten.\nIk ging gewoon langs, ik wilde haar steunen en zij wilde niet dat ik wegging.", "paragraphs": ["Welke rol past Heleen van Royen (55) het best: moeder, dochter of minnares? In haar nieuwe bundel laat ze ook haar kinderen aan het woord.", "Negatief of positief?", "\u2018Mijn vriend en ik hebben ons vorige week laten testen, toen waren we allebei negatief. Bart was bij iemand thuis geweest die later corona bleek te hebben en we hadden een buikgriepje gekregen van mijn kleinzoon. Ik knapte snel op, Bart bleef zich maar niet lekker voelen en afgelopen weekeind rook en proefde hij niks meer. Hij blijkt nu toch positief te zijn, dus ik zit nog tot zaterdag in quarantaine.", "\u2018Daarna mag ik me weer laten testen. Ik denk dat Bart het ergste heeft gehad, maar wat een gedoe. De coronaregels zorgen ervoor dat je voortdurend moet nadenken en angstig wordt bij alles wat je doet. Normaal menselijk en sociaal contact is ineens gevaarlijk en \u2018asociaal\u2019 geworden. We moeten met een wijde boog om elkaar heen lopen en iedereen neemt elkaar de maat.", "\u2018Ik vind het vooral een vermoeiende tijd, vermoeiend en ongezellig. Ik hoop steeds maar dat het ophoudt, ik mis het oude normaal heel erg. We zijn niet veel gewend, dat is wel duidelijk geworden. En dan zitten we ook nog eens in de tijd van de donkere dagen. In de zomer voelde het allemaal toch minder erg aan.\u2019", "Voor de podcast Met Groenteman in de kast sprak Gijs Groenteman Heleen van Royern over haar schrijverschap, moederschap, oma zijn en natuurlijk ook seksualiteit. Luister het gesprek hier.", "Moeder, dochter of minnares?", "\u2018De titel van mijn nieuwe boek. Er staan columns en verhalen in en mijn kinderen Sam en Olivia hebben ook allebei een hoofdstuk geschreven. Moet ik kiezen? Dat kan niet, ik ben het allemaal. Minnares staat voor partner. Minnares klinkt mooier, daarom heb ik voor dat woord gekozen. Dochter ben ik het minst, allebei mijn ouders zijn dood, dus dat kan ik eigenlijk wegstrepen. Daar is oma voor in de plaats gekomen. Mijn dochter kreeg in juli een baby. Mijn voornaamste rol nu is minnares, partner. Dat maakt het grootste deel van mijn leven uit.", "\u2018Aan mijn kinderen wordt heel vaak de vraag gesteld wat zij van hun moeder vinden. Oh, is zij je moeder? Hoe zit dat? Hoe is ze in het echt? Zij hebben het meest met mijn bekendheid te maken. Een keer kwam een jongen erachter dat Olivia mijn dochter was. Hij keek haar met grote ogen aan en zei: \u2018O, dus jij k\u00e9nt haar ook echt?\u2019 Ze antwoordde \u2018Eh, ja, ze is mijn moeder, wat denk je zelf?\u2019\u2019", "Haarlems Dagblad of Radio Noord-Holland?", "\u2018Radio Noord-Holland. Daar kreeg ik veel meer kansen om te laten zien wat ik kon dan bij het Haarlems Dagblad, daar kwam ik niet verder dan de kabelkrant en de jeugdpagina. De hoofdredacteur, Frans Nypels, zag het niet in mij. Toen ik vroeg waarom, zei hij dat het \u2018een gevoel\u2019 was. Toen ben ik weggegaan. Ik heb een keer een gigantische primeur gehad h\u00e8. Ik bracht als eerste het nieuws dat de moordenaar van Gerrit-Jan Heijn was opgepakt, die Ferdi E. Niemand had het door, het was de kabelkrant van het Haarlems Dagblad maar, maar het gaf mij veel voldoening.\u2019", "Honden of katten?", "\u2018Honden. Als je van katten houdt, vind je de eigenschappen leuk die mensen die van honden houden, juist niet leuk vinden. Snap je? Daarom is er dat verschil tussen die twee groepen. Kattenmensen vinden het sto\u00efcijnse van katten leuk en charmant. Dat ze totaal niet op je reageren en dat het ze eigenlijk niets uitmaakt wie er bij ze in huis woont. Ik vind het veel leuker als een dier op je reageert en blij is wanneer je binnenkomt. Die band met het beest is leuk.", "\u2018We hebben twee herdershonden. We lopen elke dag drie kwartier tot een uur met ze, op de hei hier in Hilversum. Het is heerlijk. En supergezond ook. Ik had ze al toen ik in Portugal woonde, maar daar hoefde ik ze niet uit te laten. Het terrein rondom het huis was heel groot, ze liepen gewoon los. In Nederland moesten we echt met ze gaan lopen, dat was een heel nieuw concept voor me. Al heel snel werd het een gewoonte. Als ik een dag moet overslaan en Bart laat de honden uit, voel ik me echt vervelend.", "\u2018De hei is hier om de hoek, maar ik ga met de auto. Ik zou er makkelijk naartoe kunnen lopen, maar dan poepen ze op straat en dat wil je niet, poep opruimen van twee herders. Ze houden trouwens helemaal niet van katten. Ze gaan er erachteraan, met dodelijke afloop. Daar moeten we erg op letten.\u2019", "Hulpverlener of kijkcijferkanon?", "\u2018Mijn aflevering van Vier handen op \u00e9\u00e9n buik was vorige week op tv. De serie gaat over jonge aanstaande moeders. Ik vond het een leuke gedachte om iemand een beetje te helpen tijdens de zwangerschap. Ik krijg vaak verzoeken om iets op tv te doen, dan vragen ze of ik wil komen pottenbakken of dansen of schaatsen, maar ik kies alleen dingen uit die me leuk lijken. En dat was dit.", "\u2018Ik heb Desteney echt leren kennen en ik heb nog steeds contact met haar. Ik was ook bij haar bevalling, terwijl dat niet echt de bedoeling was. Er was ook geen filmploeg, alleen een redacteur voor een paar sfeershots. Ik ging gewoon langs, ik wilde haar steunen en zij wilde niet dat ik wegging. Het was echt fantastisch. Ik heb een kind geboren zien worden. Ik wilde meteen verloskundige worden, ik had mijn roeping gevonden. Ik had het gevoel dat ik echt iets voor haar betekend had en 24 uur later spoot de adrenaline nog uit mijn oren. Heel gaaf.", "\u2018Die kijkcijfers boeien me niet. Ik werk zo goed mogelijk aan dat programma mee, dat is het. Echte hulp kun je niet bieden. Uiteindelijk kun je iemands omstandigheden niet veranderen, maar ze wordt aan alle kanten begeleid en geholpen. Desteney had nog nooit van mij had gehoord. Via via hoorde ze dat ik een BN\u2019er ben. Dat geeft toch een gevoel van steun. Zo werkt het nu eenmaal. Als ik ziek ben en Brad Pitt komt mijn hand vasthouden, voel ik me ook meteen beter.\u2019", "Jouw vrouw, mijn vrouw of Dancing with the Stars?", "\u2018Jouw vrouw, mijn vrouw was heel grappig om te doen. Ik werd gekoppeld aan Arie Ribbens, de zanger. Ja God, Arie Ribbens. Al die tijd had hij geen flauw benul wie ik was. Volgens mij weet hij het nog steeds niet. Ik dacht: ik ga het niet zeggen, hij komt er maar achter. Of niet. Hij vond me wel een leuke vrouw hoor, maar hij had geen idee wat ik deed.", "\u2018Ik ging pas net met Bart. Plotseling zat hij in die villa in Portugal met de vrouw van Arie Ribbens. Dat was wel een beetje raar. Zoiets bedenk je ook niet als je net aan een relatie bent begonnen. Het was vrij hilarisch allemaal. Het pakte wel leuk uit, hij was heel lief voor haar.", "\u2018Dancing with the Stars was verschrikkelijk. Ik heb dit jaar met Bart aan Lego Masters meegedaan, dat wordt op Tweede Kerstdag uitgezonden. Het was ontzettend leuk, het maakte de flop van Dancing with the Stars een beetje goed. Dat dansen was zo moeilijk en mentaal was het zwaar. Fysiek kon ik het makkelijk aan, maar ik kon gewoon niet dansen. Ik kon de pasjes niet onthouden. Het was doodeng en ik ben nog nooit zo nerveus geweest. Ik was z\u00f3 blij dat ik eruit lag.\u2019", "Kane of The Police?", "\u2018Dat is een moeilijke. En dat zou het voor Bart ook zijn. We zijn allebei fan van Kane en The Police, dat is een grappige overeenkomst tussen ons. Bij hem is de bewondering iets serieuzer, hij is muzikant. Ik ben een simpele fan, hij een muzikale. In april ging een tribute-concert voor Kane dat we hadden georganiseerd in Tivoli Vredenburg niet door, het was helemaal uitverkocht. Het plan is er nog steeds, we gaan het doen als er weer 2.000 man kan komen. Hopelijk volgend jaar dus.\u2019", "\u2018Ik kies voor The Police. Ik was al fan voordat ze doorbraken en ik heb ze vaak zien optreden. Stewart Copeland, de drummer, heb ik in het echt ontmoet. Hij trad in Duitsland op met een symfonieorkest en als verrassing voor Bart had ik kaartjes gekocht. Je kon ook een meet & greet kopen, dat heb ik gedaan. Superrelaxte gast, die Copeland.\u2019", "Sportschool of tennisbaan?", "\u2018De tennisbaan. Ik ga nooit naar de sportschool. Tennis is een leuke manier om te bewegen omdat je een spel speelt. Ik hou het ook lang vol. Of ik het een beetje kan? Ik ben pas na mijn veertigste begonnen, daar heb ik nog steeds spijt van. Want dan leer je het nooit meer goed. Mijn techniek slaat nergens op. Ik kan de bal over het net slaan, maar aan mij is geen groot tennistalent verloren gegaan. Zeker met mijn ex Ton gaat het lekker, in het gemengd dubbel. Hij is aanzienlijk beter dan ik.", "\u2018Je spreekt nu met de clubkampioen gemengd dubbel van tennisvereniging Eemnes h\u00e8. We hebben er zelfs de lokale krant mee gehaald. We speelden in de laagste categorie gemengd dubbel, ok\u00e9, maar we hebben een titel. Nee, we hebben geen beker gekregen. Wel een tegoedbon, en ballen.\u2019", "Heleen van Royen: Moeder, dochter, minnares \u2013 een ode aan leven, liefde en lust. The House of Books, 240 pagina\u2019s, \u20ac22,99."], "authors": ["Paul Onkenhout"], "keywords": ["van", "dat", "rol", "oma", "niet", "wegstrepen", "een", "mijn", "en", "ouders", "ze", "ik", "zijn", "voor", "je", "kan", "het", "plaats"], "pubDate": "2020-12-10T17:16:20Z", "publicationId": "1a359314-37ee-33a8-8de7-301d3eb2ed28"}