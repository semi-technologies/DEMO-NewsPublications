{"id": "47a0a5cf-eb7c-34aa-bb29-d4897ce7449d", "title": "Zuivelreus Friesland Campina schrapt in maand al 727 banen", "url": "https://www.dvhn.nl/economie/Zuivelreus-Friesland-Campina-schrapt-in-maand-al-727-banen-26291920.html", "summary": "De nieuwe bedrijfsonderdelen worden FrieslandCampina Professional en FrieslandCampina Trading.\nVoor de dierenvoedingsactiviteiten, een onderdeel van Ingredi\u00ebnts, zoekt FrieslandCampina een strategische partner.\nTot nu toe zijn saneringen bekend gemaakt met een totaal verlies van 727 banen.\nHet gaat onder meer ook om geschrapte arbeidsplaatsen bij de de vestigingen in Wolvega, Dronryp en Gerkesklooster.\nDaarnaast moeten op termijn alle verpakkingen 100 procent circulair zijn en alle gekochte landbouwgrondstoffen duurzaam zijn.", "paragraphs": ["Friesland Campina zet twee nieuwe bedrijfsonderdelen op. Dit gaat ten koste van 55 arbeidsplaatsen.", "De nieuwe bedrijfsonderdelen worden FrieslandCampina Professional en FrieslandCampina Trading. De komst van deze onderdelen gaat ten koste van de huidige bedrijfsonderdelen Dairy Essentials en Ingredi\u00ebnts", "Professional gaat zuivelproducten leveren aan de horeca, catering, tankstations en andere zogenaamde out-of-home markten. Trading richt zich op de verkoop van bulkzuivelproducten zoals boter, kaas en melkpoeder.", "FrieslandCampina denkt zo gerichter en effici\u00ebnter te kunnen werken. Hierdoor verliezen 55 medewerkers hun baan. Voor de dierenvoedingsactiviteiten, een onderdeel van Ingredi\u00ebnts, zoekt FrieslandCampina een strategische partner.", "Reeks reorganisaties", "Het zuivelconcern kondigde op 10 november een reeks reorganisaties aan waarbij in totaal 1000 van de bijna 11.000 banen in Nederland, Duitsland en Belgi\u00eb verloren zullen gaan. Tot nu toe zijn saneringen bekend gemaakt met een totaal verlies van 727 banen. Het gaat onder meer ook om geschrapte arbeidsplaatsen bij de de vestigingen in Wolvega, Dronryp en Gerkesklooster.", "FrieslandCampina maakt dinsdag tevens zijn nieuwe duurzaamheidsstrategie bekend. Naast de bekende elementen over betaalbare en goede voeding en betere inkomsten voor boeren wil het zuivelconcern sneller stappen maken met het reduceren en vastleggen van broeikasgassen en het verbeteren van de biodiversiteit op de melkveebedrijven.", "Daarnaast moeten op termijn alle verpakkingen 100 procent circulair zijn en alle gekochte landbouwgrondstoffen duurzaam zijn. Volgens topman Hein Schumacher laat het succes van de Campina-producten met het \u2018On the way to PlanetProof\u2019-keurmerk zien dat consumenten meer behoefte hebben aan producten die duurzaamheid hoog in het vaandel hebben staan."], "authors": ["Aan Dirk Van Der Meulen"], "keywords": ["frieslandcampina", "maand", "friesland", "zijn", "banen", "van", "met", "al", "een", "campina", "het", "gaat", "en", "op", "nieuwe", "schrapt", "727", "zuivelreus"], "pubDate": null, "publicationId": "bb59becc-5bf6-3c6d-8cdd-d41716890d16"}