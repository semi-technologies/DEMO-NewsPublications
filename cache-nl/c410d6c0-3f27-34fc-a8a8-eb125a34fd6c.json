{"id": "c410d6c0-3f27-34fc-a8a8-eb125a34fd6c", "title": "\u2018Gelukkig heb je je wenkbrauwen nog.\u2019 Wat je wel en niet moet zeggen tegen kankerpati\u00ebnten", "url": "https://volkskrant.nl/wetenschap/gelukkig-heb-je-je-wenkbrauwen-nog-wat-je-wel-en-niet-moet-zeggen-tegen-kankerpatienten~b023061b/", "summary": "Het wordt door pati\u00ebnten opgevat als een miskenning, je kunt daarna eigenlijk niet meer zeggen dat je je beroerd voelt.\nWil je niet beter worden of zo?\u2019 Je bemoeien met de behandeling: \u2018Je moet naar het Antoni van Leeuwenhoek.\nHet deel van het brein waar gevoelens zetelen, zit ver af van het spraakcentrum, en dat maakt praten over gevoelens sowieso moeilijk, zegt psycholoog Huub Buijssen.\nDit zijn de regels: van binnen naar buiten mag je praten, klagen, boos en verdrietig zijn, van buiten naar binnen moet je luisteren en mag je alleen ondersteunend zijn.\nKankerongemak in de literatuur \u2018Mijn stemming slaat om als ik een kaart lees waarop staat: We hopen dat je een paar fijne laatste dagen hebt.", "paragraphs": ["Wie ernstig ziek wordt, krijgt veel misschien goedbedoelde maar toch lompe of onhandige opmerkingen te verduren. Waarom vinden we het zo moeilijk om met kankerpati\u00ebnten te praten?", "Ruim 25 jaar lang bestond zijn werk uit praten met kankerpati\u00ebnten en gaandeweg begon internist-oncoloog Erik Muller in veel van hun verhalen iets op te vallen. Natuurlijk bracht de onheilstijding van de diagnose altijd een stroom aan hartverwarmende, meevoelende reacties, maar t\u00e9 vaak vertelden zijn pati\u00ebnten hem over lompe en onhandige uitspraken, over mensen uit hun omgeving die precies het verkeerde zeiden.", "Jarenlang noteerde hij een heleboel van die uitspraken snel op een receptenbriefje. Toen hij vorig jaar met pensioen ging en zijn bureau in het Slingeland Ziekenhuis in Doetinchem ontruimde, kwam hij de hele stapel tegen. Hij spreidt ze uit op de keukentafel van zijn huis, pal tegenover het ziekenhuis, en laat ook de aantekeningen zien die pati\u00ebnten soms op zijn verzoek over het onderwerp bijhielden. Het is alles bij elkaar een scala aan onbeholpen opmerkingen, ongevraagde adviezen, zelfbedachte theorie\u00ebn, soms onbedoeld hilarisch:", "\u2018Ik ken iemand die ook was opgegeven maar die heeft het toch gered.\u2019", "\u2018Ik ga cannabisolie voor je regelen.\u2019", "\u2018Ik zou maar uitkijken met die Taxol, want mijn buurvrouw ging kruipend door het huis.\u2019", "\u2018Je wordt vast beter, ze zijn zo knap tegenwoordig.\u2019", "\u2018Je kunt wel zien dat je ziek bent want je ziet er niet uit, maar gelukkig heb je je wenkbrauwen nog.\u2019 (Tegen een pati\u00ebnt die kaal was door de chemo)", "Natuurlijk zijn de bedoelingen achter dat soort uitspraken meestal goed, erkent hij, dus wat zou het? In de menselijke communicatie loopt nu eenmaal weleens iets van de rails. Maar na ruim twee decennia pati\u00ebntenzorg, met vele honderden, vaak intense gesprekken, weet Muller hoeveel last pati\u00ebnten kunnen hebben van \u00e9\u00e9n domme opmerking, sterker: vriendschappen kunnen erdoor verwateren, families raken soms gebrouilleerd. En nu is kanker toevallig zijn specialisme, maar zijn observaties zijn van toepassing op iedereen die in zijn leven met ziekte en dood te maken krijgt, op ons allemaal in feite. \u2018Als we succes willen delen, dan is geen tafel te groot, maar als het moeilijk wordt, zijn we stumperds. En dat gebeurt zo vaak dat het relevant is om het erover te hebben.\u2019", "Hij zocht maar vond heel weinig informatie: een Amerikaans boek \u2013 iets te zoetsappig naar zijn smaak \u2013, een tekst op een website, een blog, een paar tijdschriftartikelen en dat was het wel. \u2018Dat is bar weinig als je in aanmerking neemt dat heel veel mensen er elke dag mee te maken hebben.\u2019 Daarom heeft hij het plan opgevat om er een boek over te schrijven, stof tot nadenken over communicatie in tijden van leed. De titel zwerft al lang door zijn hoofd: \u2018Wat zie je er goed uit!\u2019 Omdat zijn pati\u00ebnten dat z\u00f3 vaak te horen kregen en omdat die ene uitroep lijkt samen te vatten wat er zo vaak misgaat. \u2018Het is goedbedoeld, maar het valt verkeerd. Het wordt door pati\u00ebnten opgevat als een miskenning, je kunt daarna eigenlijk niet meer zeggen dat je je beroerd voelt. Ik had een pati\u00ebnt die me zei: zo gek, voordat ik ziek werd zei nooit iemand dat ik er goed uitzag, maar nu opeens de \u00e9\u00e9n na de ander.\u2019", "Beeld Astrid-Anna van Rooij", "Het is niet de bedoeling om de schoolmeester uit te hangen, benadrukt hij. \u2018Verkeerde opmerkingen komen meestal voort uit onhandigheid, ongemak en gebrek aan ervaring.\u2019 Het idee voor zijn boek komt daarom \u00f3\u00f3k voort uit mededogen met al die stumperds, tot wie hij zichzelf net zo goed rekent. \u2018Bij problemen of verdriet reageren sommige mensen van nature goed, anderen moeten het leren en ik behoor tot die laatste groep. Daardoor was ik waarschijnlijk alert op het onderwerp.\u2019", "In zijn carri\u00e8re als oncoloog heeft hij ook dingen gezegd waarop hij later is aangesproken, bekent hij. \u2018Ik stond bekend als de dokter die zijn pati\u00ebnten precies vertelde hoe het zat, maar mijn directheid werd niet door iedereen gewaardeerd. Als ik pati\u00ebnten tegenover me kreeg die dachten dat ze nog beter konden worden terwijl dat niet zo was, dan zei ik waar het op stond. Ik vond dat ik geen valse hoop moest geven. Ik heb moeten leren om de deur op een kier te laten staan, je moet pati\u00ebnten de tijd gunnen om hun vizier bij te stellen.\u2019", "Inmiddels weet hij dat je gewoon kunt leren wat je beter niet kunt zeggen en wat juist wel.", "Wat zeg je niet? Een ergernis-top 10 bezorgd door oncoloog Muller Eigen ervaringen delen: \u2018Mijn tante heeft ook kanker.\u2019 Ongevraagd advies geven over leefstijl: \u2018Weet je wat jij moet doen? Kurkuma/ cannabisolie/ biologische groenten/ het noni-drankje nemen.\u2019 En daar vervolgens op terugkomen: \u2018Heb je dat niet gedaan? Wil je niet beter worden of zo?\u2019 Je bemoeien met de behandeling: \u2018Je moet naar het Antoni van Leeuwenhoek. Het gaat toch om je leven.\u2019 Catastroferen: \u2018Je weet hoe het afloopt.\u2019 Hameren op positief denken: \u2018Je moet ervoor vechten.\u2019 Theorie\u00ebn ophangen over de oorzaak: \u2018Geen wonder dat jij kanker hebt gekregen, na die scheiding.\u2019 Bagatelliseren: \u2018Ik kan morgen ook onder de bus komen.\u2019 Met clich\u00e9s komen aanzetten: \u2018Je moet nu sterk zijn.\u2019 Of, bij een uitbehandelde pati\u00ebnt: \u2018Je moet nu gaan genieten.\u2019 (Muller: Waarvan? Van de naderende dood? Laat pati\u00ebnten dat laatste deel zelf invullen) Brutaal zijn: \u2018Hoelang heb je nog?\u2019", "\u2018Je gaat een verschrikkelijke tijd tegemoet\u2019", "Ik vraag het aan vrienden en bekenden die kanker hebben of hadden: herkennen zij het verhaal van oncoloog Muller?", "Jari (23): \u2018Ik kreeg chemo, ik woog nog maar 40 kilo en toen kwam ik iemand tegen die riep: jezus, krijg je thuis niks te vreten of zo?\u2019", "Ine (61): \u2018Er waren altijd wel mensen die iemand kenden die het had overleefd. Ik liet daar dan de wet van de grote getallen op los, met als conclusie dat daarmee de kans dat ik het zou overleven alleen maar afnam.\u2019", "Alie (54): \u2018Je ziet er helemaal niet ziek uit! Dat heb ik best vaak te horen gekregen. En toen ik klaar was met de behandeling, zei een collega: je zult natuurlijk altijd een kankerpati\u00ebnt blijven. Nee, daar zat ik op te wachten.\u2019", "Barbara (59): \u2018Mensen zeggen rare dingen hoor, soms gewoon als je de hond uitlaat. De buurman die zijn vrouw verloor aan kanker zei doodleuk: nou, je gaat een verschrikkelijke tijd tegemoet. Ik kreeg een appje van een vage kennis met de tekst: wat vreselijk, hou je ons op de hoogte van de uitslag, groetjes. Ik ken die mensen nauwelijks, denken ze nou echt dat ik ze verslag ga uitbrengen?\u2019", "\u2018Ik wist een heleboel over kanker maar veel minder over communicatie\u2019, schrijft de Amerikaanse medisch journalist en documentairemaker Lori Hope in haar boek Let me live. In 2002 werd bij haar op 48-jarige leeftijd longkanker vastgesteld en na gesprekken met vele tientallen kankerpati\u00ebnten, artsen en therapeuten legde ze vast wat er zoal aan flaters en missers voorbijkwam. Het boek heeft een hoog, typisch Amerikaans \u2018survivors\u2019-gehalte, maar toch las oncoloog Muller er thema\u2019s in die kennelijk universeel zijn. Zoals wat Hope \u2018de positieve psychobabbel\u2019 noemt: het idee dat met optimisme en positief denken de dood op afstand kan worden gehouden. Daar is, na onderzoek onder honderden kankerpati\u00ebnten, nooit bewijs voor gevonden, maar omstanders voelen zich kennelijk nog altijd geroepen om die onzinboodschap aan pati\u00ebnten mee te geven, zegt Muller. \u2018Het is onheus tegenover de mensen met wie het slecht gaat: alsof die niet positief genoeg zijn geweest, alsof het een beetje hun eigen schuld is.\u2019", "Beeld Astrid-Anna van Rooij", "Ten behoeve van zijn boek-in-wording heeft hij zijn verzamelde uitspraken alvast gerubriceerd naar ergernis. Van de categorie je-moet-ervoor-vechten tot het delen van eigen ervaringen en het ongevraagd advies geven.", "Een van zijn pati\u00ebnten schreef hem ooit dat er \u00e9\u00e9n opmerking was die ze niet meer kon verdragen: \u2018Staat je hele leven op zijn kop en dan zeggen mensen: ja, dat kan ik me voorstellen.\u2019 Muller: \u2018Wie assertief is, zegt meteen: Nee, dat kun jij je helemaal niet voorstellen, je hebt geen idee. Maar het probleem is dat veel pati\u00ebnten te netjes, te bescheiden of gewoon te vermoeid zijn om de ander van repliek te dienen.\u2019", "Sprakeloos", "Het is geen hogere wiskunde, zegt hoogleraar medische communicatie Ellen Smets (Amsterdam UMC), om te constateren dat mensen veel slechter met verdriet kunnen omgaan dan met geluk. \u2018De confrontatie met andermans leed is stressvol, je denkt: o jee, ik moet iets zeggen maar wat? En dat leidt niet tot bewust en cognitief verstandig handelen. Als we er langer over kunnen nadenken, zouden we onze reactie misschien anders formuleren, maar onder de druk van emoties wordt dat lastiger en dat verklaart een deel van de horkerigheid. Hoewel er ook mensen zijn die gewoon geen sociale antennes hebben\u2019.", "Het deel van het brein waar gevoelens zetelen, zit ver af van het spraakcentrum, en dat maakt praten over gevoelens sowieso moeilijk, zegt psycholoog Huub Buijssen. \u2018Verdriet kan een mens letterlijk sprakeloos maken. Een pati\u00ebnt die een ernstige diagnose krijgt, heeft aanvankelijk vaak geen woorden voor zijn emoties.\u2019 Gevoelens zijn als het ware besmettelijk, zegt Buijssen: spiegelneuronen, speciale zenuwcellen in onze hersenen, zorgen ervoor dat emoties worden gesimuleerd in ons brein, en we even in de huid van de ander kruipen. \u2018Dat maakt ons bij de confrontatie met verdriet vaak net zo sprakeloos en daarom onbeholpen.\u2019", "Van Buijssen verscheen juist deze week een boekje over de omgang met zieke collega\u2019s, Als je collega ernstig ziek is, met praktische tips die net zo goed op anderen van toepassing zijn. Hij citeert daarin columnist Marcel van Roosmalen die ooit in NRC Next beschreef met welk palet aan rouwbeklag hij te maken kreeg na het overlijden van zijn vader, van vage kennissen die tamelijk overdreven reageerden (\u2018Ver-schrik-ke-luk! Ik heb de hele dag aan je gedacht\u2019) tot mensen die meenden het droevige nieuws te moeten bagatelliseren ( \u2018Hij had de leeftijd, er zijn er jonger gestorven\u2019).", "Het is een natuurlijke reactie dat we andermans lijden willen verzachten, zegt Buijssen: \u2018Maar dat ligt helemaal niet in ons vermogen en daardoor slaan we met alles wat we in die richting proberen meestal de plank mis. Bovendien is de mens v\u00f3\u00f3r alles een probleemoplosser. En oplossen willen we ook als er geen oplossingen zijn, bij verdriet.\u2019", "Niet alleen buiten maar ook in de spreekkamer kan het trouwens misgaan, weet hoogleraar Smets. Want artsen worden door hun ervaring wel vaardiger in de communicatie met pati\u00ebnten, zegt ze, maar daarmee verdwijnen niet hun emoties. Smets probeert geneeskundestudenten in trainingen te behoeden voor valkuilen. \u2018Niet de pil vergulden bijvoorbeeld, met een opmerking als: vervelend, maar gelukkig zijn we er op tijd bij. En ook niet zeggen: het had nog veel erger kunnen zijn. Dat is bijna alsof je de ziekte bagatelliseert.\u2019", "\u2018Meestal geen onwil\u2019", "\u2018Laten we nou niet te snel veroordelen\u2019, reageert psycholoog Joost Baas. \u2018We mogen al zo weinig meer zeggen. Ja, veel mensen zijn lomp, onhandig in de communicatie. Maar dat is meestal geen onwil, ze realiseren zich vaak niet eens dat ze iets fout doen. Intelligentie, eerdere nare ervaringen, opvoeding, er zijn veel factoren die bepalen hoe we reageren.\u2019", "Joost Baas verloor twee jaar geleden zijn vrouw Herma met wie hij een psychologenpraktijk deelde. Hij herinnert zich dat ze vlak na de diagnose (darmkanker) een tijdlang bewust weinig mensen zagen.", "\u2018We voelden ons kwetsbaar en wisten dat we snel geraakt zouden worden door opmerkingen van buitenstaanders. Herma ging om die reden niet vaak meer naar de supermarkt. Na haar overlijden ben ik ook een tijd heel selectief geweest, omdat ik merkte dat ik van veel goedbedoelde vragen en reacties van slag raakte. Ik wilde dat mezelf niet aandoen.\u2019", "Als psycholoog besefte hij wat er aan de hand was: \u2018De basis van de cognitieve gedragstherapie is dat we niet worden gehinderd door de dingen die gebeuren, maar door de betekenis die we eraan geven. Het leven is een rare bokswedstrijd, niet degene die de klap uitdeelt bepaalt hoe hard die is, maar degene die de klap ontvangt. Als ik lekker in mijn vel zit, kan ik denken: ach, de ander bedoelt het goed, maar hoe kwetsbaarder ik ben, hoe eerder ik aan een opmerking een negatieve betekenis geef.\u2019", "Beeld Astrid-Anna van Rooij", "Hij herinnert zich de oncoloog die tegen zijn vrouw iets zei in de trant van: \u2018We gaan u netjes naar het einde helpen.\u2019 Een ander had dat misschien heel bot gevonden, zegt hij, maar zij vonden het allebei prima. \u2018Herma had uitzaaiingen, ze wilde de laatste periode van haar leven zo mooi mogelijk maken, dus die opmerking was voor ons precies goed.\u2019", "Baas draait het probleem liever om: je kunt tips en handvatten aanreiken voor communicatie in verdrietige tijden, maar is het niet handiger als pati\u00ebnten leren om weerbaar te worden? \u2018Je hebt ook zelf een verantwoordelijkheid. Wees assertief, en zoek iemand die voor je opkomt. Ik heb mijn vrouw wat afgeschermd en daardoor zijn er weinig vervelende dingen gebeurd. Als er weer eens iemand met advies kwam, zei ik: O ja? Waar baseer je dat op, weet jij dan om welke kankersoort het gaat?\u2019", "Wat helpt, zegt Baas, is het besef dat iedereen die met leed en verdriet wordt geconfronteerd aan een vorm van onheilsbezwering doet. \u2018De vragen, de adviezen over wat wel en niet te doen, gaan vaak niet zozeer over de ander maar zijn bedoeld voor onszelf. O gelukkig, ik rook niet, ik beweeg genoeg, ik ken iemand die toch is genezen, alsof we de kanker en het noodlot daarmee zelf buiten de deur kunnen houden.\u2019", "Oncoloog Muller wist na verloop van tijd, dankzij de receptenbriefjes in zijn bureaula, hoe hij zijn pati\u00ebnten kon voorbereiden op de buitenwereld. \u2018Wees ego\u00efstisch, daar kwam het steeds op neer. Ik waarschuwde altijd dat ze heel veel advies zouden krijgen, dat ze daar misschien n\u00f3g onzekerder van zouden worden en dat het helemaal niet erg was om die adviezen te negeren. Ik vertelde ook altijd dat wij alles bespreken met het academisch kankercentrum in Nijmegen. Zodat pati\u00ebnten het meest voorkomende advies, namelijk om het vooral hogerop te zoeken, konden pareren met: dat is al gebeurd.\u2019", "Ringtheorie", "De Amerikaanse psycholoog Susan Silk bedacht ooit de \u2018ringtheorie\u2019, om duidelijk te maken hoe bij ernstige ziekte en ander leed de communicatie zou moeten verlopen. Zet de betrokkene en diens naasten in het midden van een cirkel, teken daaromheen een tweede ring voor de familie, dan een ring met vrienden, dan een voor de bekenden, dan een laatste voor vage kennissen. Dit zijn de regels: van binnen naar buiten mag je praten, klagen, boos en verdrietig zijn, van buiten naar binnen moet je luisteren en mag je alleen ondersteunend zijn. \u2018Wat vaak misgaat\u2019, zegt Muller, \u2018is dat mensen uit de buitenste ringen zich niet aan het script houden en gaan lopen jammeren tegen iemand die dichter in de cirkel staat.\u2019", "Zo moeilijk is het niet, zegt hij: \u2018Mijn boodschap is vooral: Luister. Vraag. En hou verder je mond.\u2019", "Het was fijn als vrienden de stilte niet opvulden met wijze woorden, schreef de Amerikaanse longkankerpati\u00ebnt Lori Hope in haar boek. Muller zegt: \u2018Soms zijn de beste woorden de woorden die niet worden uitgesproken.\u2019", "Laat altijd iets horen, wacht niet te lang. Vraag: hoe gaat het vandaag, dat is minder beladen. Stuur een kaart, dat is altijd goed. De tekst: \u2018Ik denk aan je\u2019 is al voldoende. Vraag wat de ander wil. Dat is de platinaregel, zegt psycholoog Buijssen: informeer of je mag praten over de diagnose/ een uitslag/ de toekomst, of het op prijs wordt gesteld als je meedenkt over de behandeling en alternatieven. Doe iets: kook eten, haal de kinderen van school, ga mee naar het ziekenhuis. Want, zoals een pati\u00ebnt ooit tegen oncoloog Muller zei: \u2018Al die mensen die zeggen: \u2018Als ik iets kan doen, dan bel je wel h\u00e8?\u2019 Daar heb je niks aan, hoor je nooit meer wat van.\u2019 Neem de buitenwereld mee, vertel ook over jezelf. Een zieke wil ook weleens wat anders horen. Als dat kan, ga samen wandelen, dat praat makkelijker. En als je niet weet wat te zeggen, zeg dat dan.", "Kankerongemak in de literatuur \u2018Mijn stemming slaat om als ik een kaart lees waarop staat: We hopen dat je een paar fijne laatste dagen hebt. Het leven is niet eerlijk. Hij is geschreven door mensen die ik niet persoonlijk ken. Ze hebben geen idee wat mijn arts precies heeft gezegd (...) Ik l\u00e9\u00e9f nog, hoor!\u2019 Floor van Liemt: Witte Raaf. Je bent twintig en je krijgt longkanker \u2018Misschien was dat waarom ze zich zo aan Barend ergerde. Hij was gezond. Hij behoorde tot een ander volk. Hij had zijn recht van spreken verloren.\u2019 Sander Kollaard: Stadium IV \u2018Vind je het niet moeilijk dat je nu bij een psychotherapeute zit om over een ziekte te praten waar je misschien wel aan doodgaat? Dat bedenk je toch niet h\u00e8 meid, als je in de bloei van je leven bent?\u2019 Kluun: Komt een vrouw bij de dokter \u2018Het betekent dus dat, als iemand opgewekt en evenwichtig is, er een overschot van natrium in de barri\u00e8re zit en dan is er geen enkele ziekte die je wat maakt. Maar op het ogenblik dat je de moed verliest, is er te veel kalium \u2013 en dan kun je rustig je doodskist bestellen.\u2019 \u2018De fysiologie van het optimisme\u2019, zei hij instemmend. \u2018Een goed idee. Heel goed.\u2019 Alexander Solzjenitsyn, Kankerpaviljoen"], "authors": ["Ellen De Visser"], "keywords": ["van", "wat", "kankerpati\u00ebnten", "nog", "het", "die", "zijn", "ik", "zeggen", "niet", "je", "moet", "dat", "een", "en", "wenkbrauwen", "wel", "tegen"], "pubDate": "2020-12-04T13:00:17+01:00", "publicationId": "1a359314-37ee-33a8-8de7-301d3eb2ed28"}