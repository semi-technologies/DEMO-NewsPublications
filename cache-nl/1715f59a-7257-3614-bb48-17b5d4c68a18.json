{"id": "1715f59a-7257-3614-bb48-17b5d4c68a18", "title": "Coronacrisis: zo presenteer je jezelf online om klussen binnen te halen", "url": "https://volkskrant.nl/de-gids/coronacrisis-zo-presenteer-je-jezelf-online-om-klussen-binnen-te-halen~b5f7b011/", "summary": "Als je als SEO-specialist nu alleen nog maar berichten over corona plaatst, ben je toch een beetje kwijt waarmee je bezig was.\n\u2018Hoe meer je je op je gemak voelt op een bepaald platform, hoe lekkerder je berichten zullen vallen.\n\u2018Ik vind het een heel aparte wending en je snijdt jezelf en je vakgenoten hiermee in de vingers.\nAls je je zorgen maakt om je inkomsten, kun je beter inzetten op jezelf profileren.\n\u2018Je vrienden en je omgeving zijn de beste personen om je te helpen met het vinden van werk\u2019, zegt Rik Keijzer.", "paragraphs": ["Het is nu belangrijker dan ooit om jezelf zichtbaar te maken. Beeld Archief Claudie de Cleen", "Deel relevante content", "Wil je jezelf in de kijker spelen, deel dan vooral content die ertoe doet, adviseert Petra ter Doest, coach online-publiceren en LinkedIn-expert. Met name op een platform als LinkedIn is dit erg belangrijk. De zakelijke netwerksite zet in op meaningful conversations, legt Ter Doest uit. \u2018Bij LinkedIn weten ze: wij zijn van de inhoud en het serieuze. Het is echt een andere site dan Instagram of Facebook en dat werpt zijn vruchten af. LinkedIn voorziet in de behoefte aan een online-plek waar je serieus en zakelijk kunt zijn.\u2019", "Inhoudelijke berichten plaatsen dus, waardoor je connecties begrijpen waarvoor je staat. Ter Doest neemt zichzelf als voorbeeld om te illustreren wat ze bedoelt: \u2018Je hebt veel meer LinkedIn-coaches, maar mijn specialisme is publiceren op LinkedIn. In mijn uitlatingen concentreer ik me daarom specifiek daarop. Dat disciplineert ook. Soms moet je een kwartier nadenken over een post en welke hashtags je erbij zet.\u2019", "Datzelfde geldt voor reacties op een post, vervolgt ze. \u2018Plaats niet even snel een like of klappende handjes, maar denk na over een inhoudelijke reactie waarmee je bijdraagt aan het bericht van een ander en waardoor mensen tegelijkertijd je visie zien.\u2019", "Die opvatting deelt socialmedia-expert Corinne Keijzer. \u2018Als iemand roept: ik zoek een LinkedIn-trainer, dan hoop dat ik dat veel mensen mijn naam roepen. Je moet ervoor zorgen dat anderen in jouw omgeving jou gaan promoten. Als je op zoek bent naar een goede autoverkoper, geloof je ook eerder het advies van een vriend of kennis dan een recensie op internet.\u2019", "Om dat voor elkaar te krijgen, moet je jezelf zichtbaar maken, zegt Keijzer. \u2018De kunst is een verhaal te vertellen, mensen daarin mee te nemen en ondertussen stiekem jezelf te promoten.\u2019", "Als voorbeeld noemt Keijzer het boek dat ze in 2017 over LinkedIn publiceerde. \u2018Ik heb nooit gezegd: je moet mijn boek kopen, maar ik heb er in een jaar tijd wel dertig posts aan gewijd. Ik heb mijn connecties steeds meegenomen in het proces. Van de eerste proefdruk tot het ontwerpen van de kaft en het wegbrengen van mijn boeken naar het Centraal Boekhuis. Tegen de tijd dat het boek te koop was, waren mensen al heel nieuwsgierig geworden.\u2019", "Keijzer vindt het opvallend dat veel ondernemers nu, in \u2018coronatijden\u2019, alleen nog maar over corona schrijven. \u2018Ik zeg: schoenmaker, blijf bij je leest. Als je als SEO-specialist nu alleen nog maar berichten over corona plaatst, ben je toch een beetje kwijt waarmee je bezig was. Blijf posten waar je echt voor staat en blijf weg bij de emotie. Ik zie sommigen op LinkedIn heel heftig reageren op bepaalde regelingen voor ondernemers. Ik zou daarmee oppassen. Straks doe je teniet wat je daarvoor hebt opgebouwd.\u2019", "Tegelijkertijd moet content wel passen bij de situatie waarin we nu verkeren, adviseert Ter Doest. \u2018Je kunt nu beter even geen reizen naar Mexico verkopen. Als je nu een dienst hebt waaraan niemand iets heeft, zou ik me even gedeisd houden. Gebruik die tijd om je digitaal op te leiden. Oefen als een gek met nieuwe tools. Dan ben je voor nu en hierna beter voorbereid op hoe je je dienstverlening naar een digitaal aanbod kunt vertalen.\u2019", "Corinne Keijzer vertelt in de Teatime-sessies van Moneybird hoe je jezelf online verkoopt:", "Zorg voor een eigen toon", "Wat opvallend is aan de top voices van LinkedIn, oftewel mensen die veel publiceren op het netwerk en daar ook veel reactie op krijgen, is dat die allemaal een eigen losse toon hebben, zegt Ter Doest. Denk bijvoorbeeld aan Japke-d. Bouma, die voor NRC over het kantoorleven schrijft. \u2018Hoe meer je je op je gemak voelt op een bepaald platform, hoe lekkerder je berichten zullen vallen. Mensen voelen dat.\u2019", "Dat ziet ook Keijzer. Maak het vooral menselijk, zegt zij. \u2018Mensen willen interacteren met echte personen. Dus hoe menselijker je bent, hoe meer je anderen zult activeren.\u2019 Dat gaat ook op als je een artikel van iemand anders deelt, benadrukt Ter Doest. \u2018Deel nooit iets zonder commentaar; dat voelt als iets over de schutting gooien. Als je wil dat anderen iets lezen, vertel dan ook waarom. En hoe dichter die motivatie bij jou staat, hoe beter het werkt.", "Het gaat om kwaliteit, niet om kwantiteit", "De tijd dat je zo veel mogelijk likes en volgers moest zien binnen te harken, is (grotendeels) voorbij. Dat geldt niet alleen voor het zakelijke LinkedIn, maar ook voor bijvoorbeeld Facebook en Instagram, zegt online-specialist Rik Keijzer, die samen met zijn partner Corinne Keijzer het bedrijf Digital Moves runt.", "\u2018Het aloude trucje van ondernemers om zo veel mogelijk mensen te volgen op bijvoorbeeld Instagram in de hoop teruggevolgd te worden, hebben de meesten nu wel door\u2019, zegt Rik Keijzer. \u2018En ook weten de meeste mensen nu wel dat \u2018great picture\u2019 onder een fitnessfoto wordt gegenereerd door een standaard scriptje. Het gaat niet om het aantal, maar om de kwaliteit van je volgers. Een volle kroeg is leuk, maar je hebt er niks aan als niemand met je praat.\u2019", "Hoe je aan actieve volgers komt? Door via hashtags te zoeken naar mensen die ge\u00efnteresseerd zijn in dezelfde onderwerpen, diensten of producten als jij. En zorg ervoor dat je een sociaal medium niet alleen als zendkanaal gebruikt. \u2018Als je een reactie krijgt, is het wel zo beschaafd om terug te praten.\u2019", "Geef niet alles gratis weg", "Gratis juridisch advies, online-yogalessen of films die voor niets te streamen zijn. Veel bedrijven bieden nu gratis diensten aan. Fijn voor de consument, maar niet voor de ondernemer zelf, waarschuwt Corinne Keijzer. \u2018Ik vind het een heel aparte wending en je snijdt jezelf en je vakgenoten hiermee in de vingers. Het is prima om een gratis webinar weg te geven, maar om de diensten die normaal gesproken betaald zijn voor niets van de hand te doen, is niet handig. Als je je zorgen maakt om je inkomsten, kun je beter inzetten op jezelf profileren. Maak jezelf zichtbaar en vindbaar.\u2019", "Gebruik je netwerk", "Zoek je werk of nieuwe klussen? Deel dat dan. Wees, zoals veel horecagelegenheden nu doen, er duidelijk in dat je tijdelijk wat extra hulp van je vrienden en kennissen kunt gebruiken, adviseren de experts. \u2018Je vrienden en je omgeving zijn de beste personen om je te helpen met het vinden van werk\u2019, zegt Rik Keijzer. \u2018Je hoeft niet bang te zijn dat je hiermee mensen overvraagt, want hoeveel voldoening geeft het als je een vriend of familielid op die manier kunt helpen?\u2019", "Een profiel aanmaken op een jobboard, zoals Intermediair of Nationale Vacaturebank, werkt ook nog steeds goed, zegt Corinne Keijzer. \u2018Als je werk zoekt, laat het dan aan zo veel mogelijk mensen en op diverse kanalen weten. Je hoeft je er tegenwoordig echt niet meer voor te schamen.\u2019", "Dit artikel verscheen eerder op Intermediair.nl.", "Meer lezen over personal branding Vroeger was het devies \u2018denk aan je reputatie\u2019 of het tenenkrommende \u2018je bent je eigen visitekaartje\u2019, tegenwoordig is het \u2018personal branding\u2019 dat de klok slaat, oftewel van jezelf een merk maken. Dat kan online - bijvoorbeeld met een blog, een sterk Linkedinprofiel of een prachtig Instagramaccount - en offline: door slim te netwerken. Klinkt ingewikkeld en als een heleboel werk? Hierbij een personal branding-stappenplan.", "Tijd over? Met deze gratis online cursussen ben je straks nog beter in je werk Wie tijdens de extra tijd iets wil bijleren, kan een online cursus volgen. Gratis. Omdat het aanbod nogal een jungle is, hier een lijstje met trainingen, allemaal van universiteiten en offici\u00eble opleidingsinstituten, zodat je goed beslagen ten ijs komt als je weer naar je werk gaat."], "authors": ["Madelon Meester"], "keywords": ["online", "jezelf", "om", "halen", "dat", "van", "een", "en", "presenteer", "zo", "te", "coronacrisis", "op", "als", "klussen", "je", "voor", "het"], "pubDate": "2020-04-08T11:03:00Z", "publicationId": "1a359314-37ee-33a8-8de7-301d3eb2ed28"}