{"id": "f94a8935-5775-3a6e-890f-5bb0598616a8", "title": "WhatsApp in 2021: deze 5 nieuwe functies komen er waarschijnlijk aan", "url": "https://www.metronieuws.nl/lifestyle/tech/2021/01/whatsapp-in-2021-5-gloednieuwe-functies/", "summary": "WhatsApp in 2021: deze 5 nieuwe functies komen er waarschijnlijk aanWhatsApp was al immens populair, maar wist in 2020 nog succesvoller te worden.\nOm een antwoord te geven op je vraag zetten we vijf functionaliteiten voor je op een rij.\nWhatsApp in 2021: dit wordt verwachtEr zijn een aantal functies die in 2020 dusdanig ontwikkeld zijn dat ze bijna wel moeten verschijnen in 2021.\nDe kans is vrij groot dat deze er in 2021 zijn, maar het kan uiteraard altijd anders lopen.\nDus niet alleen op je iPhone en je Macbook, maar bijvoorbeeld ook op je iPad.", "paragraphs": ["WhatsApp in 2021: deze 5 nieuwe functies komen er waarschijnlijk aan", "WhatsApp was al immens populair, maar wist in 2020 nog succesvoller te worden. Iets dat mede te danken is aan een aantal nieuwe functies die verschenen in het afgelopen jaar. Maar wat kunnen we in 2021 verwachten?", "Om een antwoord te geven op je vraag zetten we vijf functionaliteiten voor je op een rij. Deze functies hadden volgens geruchten in 2020 al het daglicht moeten zien of zijn inmiddels in een dusdanig ver stadium dat lancering niet lang meer op zich laat wachten.", "WhatsApp in 2021: dit wordt verwacht", "Er zijn een aantal functies die in 2020 dusdanig ontwikkeld zijn dat ze bijna wel moeten verschijnen in 2021. Daarnaast zijn er features die, zoals gezegd, velen misschien vorig jaar al hadden verwacht. Dat komt dan voornamelijk doordat deze opdoken in beta-versies van WhatsApp. Om een of andere reden zijn ze niet verschenen, maar zullen in 2021 ongetwijfeld het daglicht zien.", "Daarnaast zijn er ook nieuwe functies waar op dit moment hard aan gewerkt wordt en die nog niet in beta-versies zijn verschenen. De kans is vrij groot dat deze er in 2021 zijn, maar het kan uiteraard altijd anders lopen.", "De volgende WhatsApp functionaliteiten worden (waarschijnlijk) verwacht:", "\u2022 1 Gemiste groepsgesprekken bijwonen", "Wanneer je op dit moment een oproep van een groep mist, zowel op videogebied als op audiogebied, heb je in principe pech. Als de groep aan het bellen is en jij mist de oproep, dan moet iemand uit de groep je opnieuw toevoegen aan het gesprek. In 2021 kan WhatsApp daar verandering in brengen door een simpele nieuwe functie. Wanneer jij namelijk een oproep mist, maar het gesprek vervolgens gaande is, kan jij jezelf gewoon toevoegen aan het gesprek. Geen wereld van verschil, wel zo handig.", "\u2022 2 WhatsApp berichten \u2018Lees later\u2019", "WhatsApp komt, als het goed is, met de Lees later-feature. Of de functionaliteit ook deze naam krijgt is nog onbekend, maar hij duikt op dit moment in het Engels op als de Read Later-functie. Het is geen geheel nieuwe functie, maar een verbetering op de huidige Archiveer-feature. Het werkt hetzelfde, maar komt simpelweg met een aantal aanpassingen. Denk hierbij een een Vakantiemodus en meer mogelijkheden om alles naar eigen wens in te stellen.", "\u2022 3 Meerdere apparaten tegelijk gebruiken", "We zitten er eigenlijk al jaren met smart op te wachten, maar in 2021 lijkt het toch echt te gebeuren. Het is binnenkort waarschijnlijk mogelijk om WhatsApp op meerdere apparaten tegelijk te gebruiken. Waar je op dit moment bent gebonden aan je smartphone en je computer, zal de applicatie straks op meer dan twee apparaten tegelijkertijd te gebruiken zijn. Dus niet alleen op je iPhone en je Macbook, maar bijvoorbeeld ook op je iPad. Hoe handig is dat?", "\u2022 4 Video\u2019s op stil zetten", "Vraag niet waarom, maar WhatsApp biedt op dit moment geen mogelijkheid om video\u2019s op stil te zetten wanneer je ze verstuurt. Het maakt niet uit of je dit naar een contact doet of dat je een statusupdate uploadt. Wanneer jij een video verstuurt is het niet mogelijk om het geluid uit te zetten. Dat dit niet werkt mag duidelijk zijn en het lijkt erop dat ook WhatsApp dat inmiddels inziet. Het bedrijf is bezig om de optie te verwerken in een van de nieuwe versies van de app. Zo dook er onlangs een screenshot op waarin te zien was dat er gebruik gemaakt wordt vaan een speaker-icoon. Druk deze in om het geluid uit te zetten en druk hem nog een keer in om het geluid weer aan te zetten. Simpeler kan niet.", "\u2022 5 Bellen via WhatsApp Web", "Bellen via WhatsApp is voor veel mensen een uitkomst. Dat werd wel duidelijk uit de cijfers van Facebook die aantoonde dat er 1,4 miljard mensen hebben gebeld met WhatsApp tijdens de jaarwisseling. Toch blijft het alleen mogelijk om te bellen via WhatsApp voor iOS of Android. Mensen die de dienst voornamelijk op de desktop-app of op het web gebruiken piesen naast het bekende potje. Daarom is het ongetwijfeld relaxt om te weten dat ze bij WhatsApp druk bezig zijn om de functionaliteit uit te brengen. De feature is al meerdere keren opgedoken in verschillende versies van het platform en zal binnenkort toch echt te gebruiken zijn.", "WhatsApp in 2020", "Er staat heel wat op de planning voor WhatsApp in 2021, maar ook 2020 was een goed jaar voor het platform. Benieuwd wat het afgelopen jaar te bieden had en hoe jij het meeste uit de applicatie kan halen? Check dan ook zeker even dit.", "Lees ook: Vijf dingen die vaak fout gaan op WhatsApp (en hoe het wel moet)"], "authors": [], "keywords": ["er", "je", "zijn", "waarschijnlijk", "komen", "whatsapp", "functies", "nieuwe", "een", "om", "aan", "op", "te", "het", "maar", "deze", "dat", "2021"], "pubDate": "2021-01-05T19:59:20Z", "publicationId": "7c385e14-de2a-3447-b45a-fe7d316f7641"}