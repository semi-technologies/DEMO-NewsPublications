{"id": "35d0ebcc-6409-393b-8972-9f5466014332", "title": "Kerstpaniek op de Dam, winkeliers in tranen: \u2018Het ging net weer wat beter, maar dit is een grote klap\u2019", "url": "https://volkskrant.nl/nieuws-achtergrond/kerstpaniek-op-de-dam-winkeliers-in-tranen-het-ging-net-weer-wat-beter-maar-dit-is-een-grote-klap~bf2b6f32/", "summary": "\u2018Ik hoop dat mijn baas niet merkt dat ik een halfuurtje spijbel\u2019, zegt een man voor de deur van H&M Home.\nOproep: kom niet meer naar het centrumDe gemeente Amsterdam waarschuwde rond 15.00 uur dat het te druk was geworden in de winkelgebieden.\nVolgens crowdmanager Mick Werkendam telden zijn wifi-sensoren in de omgeving van de Kalverstraat en het Rokin op het hoogtepunt 875 bezoekers per kwartier.\n\u2018Het ging net weer wat beter, maar dit is een grote klap.\u2019 De laatste twee weken van december zijn volgens haar de belangrijkste van het jaar.\n\u2018In de parfumerie verdienen we 40 procent van de omzet in de laatste twee weken van het jaar.", "paragraphs": ["Ook in het centrum van Amsterdam hadden de winkeliers gehoopt met de kerstverkopen een deel van hun verlies van dit jaar te kunnen compenseren. \u2018De nieuwe lockdown bezorgt mij buikpijn.\u2019 Intussen rennen klanten in-en-uit om nog even snel de laatste kerstspullen te kopen.", "\u2018Ik haal snel nog wat spullen voor de Kerst\u2019, zegt een blonde dame in de House of Rituals, de enorme flagshipstore van het cosmeticamerk in Amsterdam. In haar mandje: een nieuwe badjas voor haar man \u2013 \u2018hij zag er afgelopen coronatijd niet uit\u2019 \u2013 een alpacawollen dekentje voor zichzelf en geurkaarsen om weg te geven. Onlinewinkelen is volgens de 39-jarige ondernemer, die niet met haar naam in de krant wil, geen optie. \u2018De levertijden worden nu al niet meer gehaald. En bovendien: je wilt toch eerst ruiken en voelen? En hier borduren ze ook nog een naam op de badjas.\u2019", "In de Amsterdamse binnenstad nam de drukte maandag flink toe, nadat duidelijk was geworden dat het kabinet een harde lockdown instelt. Veel bezoekers gingen snel nog wat halen uit angst tijdens Kerst met lege handen te staan. \u2018Ik hoop dat mijn baas niet merkt dat ik een halfuurtje spijbel\u2019, zegt een man voor de deur van H&M Home. Bij cadeauwinkels, cosmeticazaken en coffeeshops vormden zich rijen met gemaskerde shoppers. Voor de Bijenkorf slingerde een Efteling-achtige rij wachtenden richting het Nationale Monument op de Dam.", "Oproep: kom niet meer naar het centrum", "De gemeente Amsterdam waarschuwde rond 15.00 uur dat het te druk was geworden in de winkelgebieden. Met het advies op Twitter om naar huis te gaan. Volgens crowdmanager Mick Werkendam telden zijn wifi-sensoren in de omgeving van de Kalverstraat en het Rokin op het hoogtepunt 875 bezoekers per kwartier. \u2018Dat is veel, zeker voor een maandag, maar niet problematisch\u2019, zegt Werkendam. Ook elders in de hoofdstad was het volgens hem druk, maar waren extra maatregelen niet nodig. \u2018Tijdens Blackfriday passeerden ruim 1.400 bezoekers per kwartier.\u2019 De rij op de Dam was opvallend lang, erkent Werkendam, maar via politiecamera\u2019s op hoge masten kon hij zien dat iedereen wel 1,5 meter afstand hield en het verkeer niet hinderde.", "\u2018Dit is mijn laatste kans nog wat kerstinkopen te doen\u2019, zegt Radboud van der Mieden (53). De ondernemer wil in de Bijenkorf nog wat \u2018dingetjes\u2019 uitzoeken voor zijn kinderen. Onlinebestellen is volgens hem een te grote gok. \u2018Ik steun de corona-aanpak van de overheid, maar deze persconferentie pakt even averechts uit.\u2019 Een 28-jarige studente wil vandaag nog een servies uitzoeken voor haar peettante die 60 wordt. \u2018Online duurt te lang.\u2019 In de Bijenkorf was het opvallend druk bij luxemerken Louis Vuitton, Chanel en bij de kerstspullen (50 procent korting).", "Winkeliers in tranen", "Onder winkeliers domineerde maandag een gevoel van verslagenheid. \u2018Ik heb wel even een traantje gelaten, ja\u2019, zegt Alexandra Worm (51) wier lingeriezaak Kant dicht moet. \u2018Het ging net weer wat beter, maar dit is een grote klap.\u2019 De laatste twee weken van december zijn volgens haar de belangrijkste van het jaar. \u2018Ik ben niet boos op de overheid, die heeft ondernemers juist proberen te ontzien. Ik ben boos op al die mensen die zich niet aan de regels hebben gehouden.\u2019 Worm zelf liet een tienerdochter op haar kamer eten toen deze corona-achtige verschijnselen vertoonde. \u2018Ik vraag me af hoeveel mensen dat doen om besmetting te voorkomen.\u2019", "Een eigenaresse van een parfumwinkel krijgt buikpijn als ze aan gedwongen sluiting denk. \u2018In de parfumerie verdienen we 40 procent van de omzet in de laatste twee weken van het jaar. Dus dit besluit is heel heftig voor ons.\u2019 De winkelier had komende weken juist op een inhaalslag gehoopt, omdat veel Nederlanders deze kerst in eigen land blijven. Zelf ging zij maandagochtend ook nog even snel cadeaus kopen en langs haar wijnboer. \u2018Mijn hele auto ligt nu vol dozen. Ik dacht, het gaat me niet gebeuren dat ik deze Kerst zonder zit.\u2019"], "authors": ["No\u00ebl Van Bemmel"], "keywords": ["weer", "net", "van", "nog", "niet", "een", "kerstpaniek", "en", "maar", "te", "ik", "tranen", "op", "winkeliers", "voor", "wat", "het", "klap"], "pubDate": "2020-12-14T18:28:40Z", "publicationId": "1a359314-37ee-33a8-8de7-301d3eb2ed28"}