{"id": "a4a8eb77-1be6-303a-a136-c4610c3fa41b", "title": "Badr Hari na positieve dopingtest negentien maanden geschorst", "url": "https://nos.nl/artikel/2281275-badr-hari-na-positieve-dopingtest-negentien-maanden-geschorst.html", "summary": "Kickbokser Badr Hari is geschorst na het gebruik van verboden middelen.\nHari is voor negentien maanden uitgesloten van wedstrijden en de schorsing geldt vanaf het moment dat Glory op de hoogte werd gesteld van de positieve test, op 7 mei 2018.\nOok de Braziliaanse vechter Ariel Machado (20 maanden, vanaf 28 oktober 2017) accepteerde een straf nadat hij verleden jaar betrapt werd door controleurs.\nSchrikbeeldVoor de commerci\u00eble kickboksorganisatie Glory is een langdurige dopingschorsing voor de grote ster Hari (34) altijd een schrikbeeld geweest.\nInmiddels is Hari al een jaar niet meer in de ring verschenen.", "paragraphs": ["Kickbokser Badr Hari is geschorst na het gebruik van verboden middelen. Dat bevestigt kickboks-organisatie Glory. Gedurende zijn straf mag hij niet in wedstrijden van Glory uitkomen.", "Hari is voor negentien maanden uitgesloten van wedstrijden en de schorsing geldt vanaf het moment dat Glory op de hoogte werd gesteld van de positieve test, op 7 mei 2018.", "Ook de Braziliaanse vechter Ariel Machado (20 maanden, vanaf 28 oktober 2017) accepteerde een straf nadat hij verleden jaar betrapt werd door controleurs. De Kroaat Mladen Brestovac kreeg alleen een offici\u00eble waarschuwing. Onduidelijk is welke dopingmiddelen de drie vechters precies namen.", "Wel werd eerder bekend dat kickbokspromotor Glory, de Dopingautoriteit en het Instituut Sportrechtspraak afgelopen periode achter de schermen hebben gewerkt aan een nieuw dopingreglement waar deze kickboksers onder vallen. Daarin zijn de maximale straffen van vier jaar gehalveerd.", "Schrikbeeld", "Voor de commerci\u00eble kickboksorganisatie Glory is een langdurige dopingschorsing voor de grote ster Hari (34) altijd een schrikbeeld geweest. Zijn partijen leveren volle stadions, maximale PR en veel geld op. Door aanpassingen in het dopingreglement is die angst wat afgezwakt. Inmiddels is Hari al een jaar niet meer in de ring verschenen. Wel is hij, getuige posts op sociale media, vol in training voor toekomstige partijen."], "authors": [], "keywords": ["van", "hari", "dopingtest", "positieve", "op", "het", "hij", "zijn", "negentien", "glory", "werd", "een", "jaar", "geschorst", "maanden", "badr", "voor"], "pubDate": null, "publicationId": "88173a0d-96a0-3f0e-a203-5a13f8839a59"}