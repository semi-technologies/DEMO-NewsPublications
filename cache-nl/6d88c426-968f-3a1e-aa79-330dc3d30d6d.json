{"id": "6d88c426-968f-3a1e-aa79-330dc3d30d6d", "title": "Ook antiracisten maken zich schuldig aan groepsdenken", "url": "https://trouw.nl/opinie/ook-antiracisten-maken-zich-schuldig-aan-groepsdenken~ba54d42a/", "summary": "Helaas maken antiracisten zich daar ook schuldig aan, schrijft Peter Tol.\nDe denkfout van racisten is dat ze mensen slechts kunnen zien als vertegenwoordiger van een groep.\nAls zoon van een witte moeder en een zwarte vader groeide hij op met het zelfbeeld van een zwarte Amerikaan.\nZijn verblijf in Frankrijk en de geboorte van zijn blonde, blauwogige dochter deed zijn Amerikaanse idee\u00ebn over ras en kleur wankelen.\nDe grootste Nederlandse schrijver die ik ken was een tweede generatie migrant, kind van een Hongaarse vader met nazi-sympathie\u00ebn en een Belgisch-Joodse moeder.", "paragraphs": ["Racisme is gebaseerd op groepsdenken. Helaas maken antiracisten zich daar ook schuldig aan, schrijft Peter Tol.", "De denkfout van racisten is niet dat ze vinden dat de ene groep superieur is aan de andere. De denkfout van racisten is dat ze mensen slechts kunnen zien als vertegenwoordiger van een groep. Gezien het artikel \u2018Antiracistisch huiswerk voor witte mensen\u2019 (Trouw, 10 december) baseren de huidige antiracisten hun hele narratief op dezelfde denkfout.", "In dit artikel beweert Baba Tour\u00e9: \u2018Ali B. eet geen ham, want hij is moslim. Nederlanders daarentegen eten wel ham met Pasen, dat is deel van hun traditie. Maar daarmee wordt duidelijk gemaakt dat Ali B. er eigenlijk niet bij hoort.\u2019", "De kop van het artikel zou al de nodige alarmbellen moeten doen rinkelen. Als \u2018witte mensen\u2019 al een groep vormen, dan is die uiterst heterogeen, en kun je er geen generieke uitspraken over doen. Wie geen probleem ziet in grove generalisaties zoals \u2018alle Nederlanders eten ham\u2019 of \u2018alle Surinamers zijn respectvol naar hun ouders\u2019 gaat mee in het verkeerde, racistische narratief dat hij zegt te bestrijden.", "Versimpelende aannames doen", "Mensen hebben verschillende identiteiten en identificeren zich met verschillende groepen. Daarin zijn zeker grote gemene delers te vinden, die echter nauwelijks voorspellende waarde hebben voor het individu. Dat maakt het zo boeiend je te verdiepen in de ander, maar ook zo verleidelijk om versimpelende aannames te doen. \u2018Ali B. is moslim, dus hij eet geen ham.\u2019 Uiteindelijk kunnen we racisme alleen effectief tegengaan door te erkennen dat iedereen die door afkomst, religie of seksuele geaardheid bij een groep hoort, allereerst een individu is.", "In zijn boek \u2018Self Portrait in Black and White\u2019 beschrijft Thomas Chatterton Williams zijn zoektocht naar identiteit en individualiteit. Als zoon van een witte moeder en een zwarte vader groeide hij op met het zelfbeeld van een zwarte Amerikaan. Zijn verblijf in Frankrijk en de geboorte van zijn blonde, blauwogige dochter deed zijn Amerikaanse idee\u00ebn over ras en kleur wankelen. Hij beschrijft in zijn boek hoe het sociale weefsel van onze maatschappij oneindig veel complexer is dan we gewend zijn aan te nemen. Persoonlijk herken ik me daar heel erg in. Als witte man voel ik mij meer vertegenwoordigd door Khadija Arib dan door Klaas Dijkhoff.", "De grootste Nederlandse schrijver die ik ken was een tweede generatie migrant, kind van een Hongaarse vader met nazi-sympathie\u00ebn en een Belgisch-Joodse moeder. Ik ben Nederlander, maar eet geen ham.", "Lees ook:", "\u2018Wit Huiswerk\u2019 is een lesje antiracisme voor witte mensen", "De website Wit Huiswerk werd in de nasleep van de Black Lives Matter-protesten overal gedeeld. Nu is er ook een boek. Initiatiefnemer Anne van der Ven: \u2018Het is ook mijn eigen huiswerk.\u2019"], "authors": ["Peter Tol"], "keywords": ["schuldig", "maken", "van", "zijn", "en", "een", "witte", "groepsdenken", "aan", "ook", "te", "antiracisten", "geen", "het", "zich", "hij", "dat"], "pubDate": "2020-12-24T08:36:00Z", "publicationId": "b66cd8e4-4294-3571-bcd7-e490527f1a48"}