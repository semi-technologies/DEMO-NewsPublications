{"id": "096c9620-b5a9-3044-9355-80f1d3bb4f5e", "title": "Nick & Simon zijn niet zo goed als hun idolen, maar maken wel een sterk album", "url": "https://trouw.nl/cultuur-media/nick-simon-zijn-niet-zo-goed-als-hun-idolen-maar-maken-wel-een-sterk-album~b8d662ec/", "summary": "De liefde van Nick & Simon voor de muziek van Simon & Garfunkel ontstond in een Volendamse kroeg.\nZestien jaar later zijn de Volendammers nog steeds in de ban van het legendarische Amerikaanse duo.\nFluwelige samenzangOok muzikaal komt \u2018NSG\u2019 niet zo dicht bij het oeuvre van Simon & Garfunkel als je zou verwachten.\n\u2018Jarenlange maanden\u2019 kent eenzelfde ritmesectie als \u2018Cecilia\u2019 en sommige instrumentaties lijken zo van een Simon & Garfunkel-plaat te zijn weggelopen.\nHet dichtst benaderen de Volendammers hun voorbeelden in de samenzang, die regelmatig net zo fluwelig is als we van Simon & Garfunkel kennen.", "paragraphs": ["De liefde van Nick & Simon voor de muziek van Simon & Garfunkel ontstond in een Volendamse kroeg. Daar zetten de zangers, die toen nog aan het begin van hun carri\u00e8re stonden, het Simon & Garfunkel-nummer \u2018Cecilia\u2019 in en dat bleek onverwacht mooi te klinken. Zestien jaar later zijn de Volendammers nog steeds in de ban van het legendarische Amerikaanse duo. Voor de eerder dit jaar uitgezonden tv-serie \u2018Nick, Simon & Kees: Homeward Bound\u2019 reisden ze af naar New York om zich onder te dompelen in de geschiedenis van hun idolen.", "Daarna had het wellicht voor de hand gelegen om een plaat met Simon & Garfunkel-nummers op te nemen, maar de zangers besloten voor een moeilijker pad te kiezen door geen coveralbum uit te brengen, maar een plaat met door Simon & Garfunkel ge\u00efnspireerde eigen songs.", "Samen met bekende songschrijvers als Paul de Munnik, John Ewbank, Guus Meeuwis en Nielson schreven ze twaalf Nederlandstalige nummers. Het doel was om zo mooi mogelijke liedjes te maken in de geest van Simon & Garfunkel. De nummers werden in een studio in Los Angeles opgenomen onder leiding van producer Jay Newland, die in het verleden met Paul Simon werkte.", "In hoeverre is het Nick & \u00adSimon gelukt om in de voetsporen van hun idolen te treden? Nick neemt zelf een voorschot op eventuele kritiek door in de documentaire \u2018Nick & Simon in L.A. \u2013 de weg naar NSG\u2019, waarin de ontstaansgeschiedenis van de plaat uit de doeken wordt gedaan, te zeggen: \u201cWe weten dat we niet in de schaduw van de genialiteit van hun muziek staan\u201d. Daar heeft hij gelijk in en het album \u2018NSG\u2019 haalt niet het niveau van de beste \u00adSimon & Garfunkel-albums.", "Bij beluistering blijken met name de teksten van \u2018NSG\u2019 nogal rechttoe rechtaan af te steken tegen de songteksten van Simon & Garfunkel. Dat heeft er deels mee te maken dat Nederlands toch vaak wat hoekiger klinkt dan Engels. \u2018Boter & azijn\u2019 (een van de nummers op \u2018NSG\u2019) bekt toch echt heel anders dan \u2018Parsley, Sage, Rosemary and Thyme\u2019 (de titel van het derde Simon & Garfunkel-album). Maar het komt ook doordat Paul Simon een van beste tekstdichters van de popmuziek is, die met zijn po\u00ebtische en volstrekt unieke teksten heel onverwachte beelden en emoties kan oproepen. Het is bijna onmogelijk om dat te kopi\u00ebren en naar een dergelijke magie zul je op \u2018NSG\u2019 dan ook tevergeefs zoeken.", "Fluwelige samenzang", "Ook muzikaal komt \u2018NSG\u2019 niet zo dicht bij het oeuvre van Simon & Garfunkel als je zou verwachten. \u2018Jarenlange maanden\u2019 kent eenzelfde ritmesectie als \u2018Cecilia\u2019 en sommige instrumentaties lijken zo van een Simon & Garfunkel-plaat te zijn weggelopen. Het dichtst benaderen de Volendammers hun voorbeelden in de samenzang, die regelmatig net zo fluwelig is als we van Simon & Garfunkel kennen.", "Wie \u2018NSG\u2019 beluistert moet derhalve constateren dat de plaat meer als Nick & Simon dan als Simon & Garfunkel klinkt. Dat is jammer als je op meer Simon & Garfunkel had gehoopt. Maar het is ook te prijzen dat de Volendammers niet hebben ingezet op een gemakzuchtige kopie van het oeuvre van hun muzikale helden. En als je de vergelijking met Simon & Garfunkel loslaat, is \u2018NSG\u2019 gewoon een zeer sterk album dat vooral hoge ogen gooit op het punt van de mooie melodie\u00ebn (\u2018Boter & azijn\u2019) en loepzuivere zangpartijen (\u2018Brug voor jou\u2019). En \u2018Oostenwind\u2019 is met zijn melancholieke ondertoon niet alleen de absolute uitschieter van de plaat maar ook een betoverend mooie song."], "authors": ["Saskia Bosch"], "keywords": ["zo", "nsg", "van", "garfunkel", "het", "nick", "maar", "zijn", "idolen", "simon", "met", "niet", "een", "te", "en", "dat", "maken", "sterk", "wel"], "pubDate": "2020-11-10T12:47:00+01:00", "publicationId": "b66cd8e4-4294-3571-bcd7-e490527f1a48"}