{"id": "39e28c80-3965-3c8d-9364-dab1cda18f43", "title": "Over het verschil tussen acute zorgmedewerkers en acutezorgmedewerkers", "url": "https://trouw.nl/rubrieken/over-het-verschil-tussen-acute-zorgmedewerkers-en-acutezorgmedewerkers~b851f470/", "summary": "Zoals het woord voor medewerkers op het gebied van acute zorg.\nDie zullen dezer dagen worden gevaccineerd en krijgen daarom media-aandacht, waarbij veel kranten het hebben het over \u2018acute zorgmedewerkers\u2019.\nCombinatiesDe regel is dat een woordgroep (acute zorg, chronische pijn) \u00e9\u00e9n woord vormt met het samenstellende woord.\nZoals de combinatie chronische pijn + pati\u00ebnt resulteert in het woord chronischepijnpati\u00ebnt (zie Woordenlijst), zo levert acute zorg + medewerker de samenstelling acutezorgmedewerker op.\nOok een taalvraag?", "paragraphs": ["Het bericht dat Trouw begin dit jaar is overgestapt op de Groene Spelling leidde tot nogal wat lezersreacties, ook bij de schrijvers van de Taalrubriek. Zo zegt iemand dat zijn pannekoek hem een stuk minder lekker smaakt als hij de naam daarvan als pannenkoek spelt. Echt? \u2018A rose by any other name would smell as sweet\u2019, schreef Shakespeare. Het lijkt me dan ook sterk dat het al dan niet schrijven van een tussen-n in een samenstelling effect heeft op de smaak, geur of aanblik van wat ermee bedoeld wordt.", "Daarnaast kwamen er vragen over de spelling van specifieke woorden. Die zou ik in deze rubriek natuurlijk kunnen behandelen, maar het is nuttiger om te vermelden dat de meeste antwoorden op al uw spellingvragen te vinden zijn in het Groene Boekje, de Dikke Van Dale of \u2013 helemaal gratis \u2013 op de website woordenlijst.org. Zet die website bij uw favorieten op uw pc of smartphone en u vindt in een mum van tijd het antwoord op vrijwel al uw vragen over de spelling.", "Vrijwel, want onbekende of relatief nieuwe woorden zijn soms nog niet in deze bronnen te vinden. Zoals het woord voor medewerkers op het gebied van acute zorg. Die zullen dezer dagen worden gevaccineerd en krijgen daarom media-aandacht, waarbij veel kranten het hebben het over \u2018acute zorgmedewerkers\u2019. Alsof er ook chronische zorgmedewerkers zouden bestaan.", "Combinaties", "De regel is dat een woordgroep (acute zorg, chronische pijn) \u00e9\u00e9n woord vormt met het samenstellende woord. Zoals de combinatie chronische pijn + pati\u00ebnt resulteert in het woord chronischepijnpati\u00ebnt (zie Woordenlijst), zo levert acute zorg + medewerker de samenstelling acutezorgmedewerker op. Wie www.woordenlijst.org raadpleegt, doet er dan ook goed aan de regels in de Leidraad door te nemen \u00e9n vervolgens in de Woordenlijst zelf te zoeken naar analoge woordvormen.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Ton Den Boon"], "keywords": ["van", "tussen", "woord", "en", "zorgmedewerkers", "een", "uw", "acutezorgmedewerkers", "acute", "op", "te", "ook", "het", "dat", "verschil"], "pubDate": "2021-01-06T00:00:00Z", "publicationId": "b66cd8e4-4294-3571-bcd7-e490527f1a48"}