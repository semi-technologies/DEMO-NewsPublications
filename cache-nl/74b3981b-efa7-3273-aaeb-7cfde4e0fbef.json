{"id": "74b3981b-efa7-3273-aaeb-7cfde4e0fbef", "title": "Truckbouwer Ginaf herademt na een verstikkend Chinees avontuur", "url": "https://volkskrant.nl/economie/truckbouwer-ginaf-herademt-na-een-verstikkend-chinees-avontuur~b7aa6fb4/", "summary": "Directeur Roeland van der Woude van Ginaf Trucks.\nOp dit moment wordt er niet aan gewerkt, maar directeur Roeland van der Woude van Ginaf kan wel laten zien wat ermee gebeurt.\nCHTC, een Chinese staatsonderneming dat vooral machines produceerde voor de textielindustrie, nam de boedel en een deel van het personeel over.\nHij stapt net terug van het chassis van een vrachtwagen waarvan de beide achterassen verder uit elkaar moesten worden gezet.\nDe man van een van de drie aspirant-eigenaren is financieel handig, dankzij een hoge baan bij een multinational (die Van der Woude niet wil noemen), en hij timmerde een overnameplan annex financiering in elkaar.", "paragraphs": ["Directeur Roeland van der Woude van Ginaf Trucks. Beeld Raymond Rutting / de Volkskrant", "Een beetje eenzaam staat hij daar, de half onttakelde witte Volkswagenbus. Op dit moment wordt er niet aan gewerkt, maar directeur Roeland van der Woude van Ginaf kan wel laten zien wat ermee gebeurt. De dieselmotor is al vervangen door een elektromotor. \u2018Kijk, daar zit het batterijpakket.\u2019", "Voor Ginaf, vrachtwagenfabriek in Veenendaal, is dit de eerste bus die wordt ge\u00eblektrificeerd, en hopelijk de eerste van een lange reeks. Deze activiteit is voor het bedrijf het mooie deel van de erfenis van de roerigste periode in zijn meer dan 70 jaar lange geschiedenis: tien jaar lang was dit oer-Nederlandse bedrijf onderdeel van een enorm Chinees conglomeraat, CHTC.", "Deze roerige periode nam een aanloop toen de financi\u00eble crisis uitbrak, in 2018. Die werd gevolgd door een zware recessie in de bouw. Juist bouwondernemers zijn de belangrijkste \u00adafnemers van de vrachtwagens die Ginaf bouwde dan wel verbouwde, en zij stelden massaal hun investeringen uit. In 2011 ging het bedrijf failliet, en alle zestig werknemers werden ontslagen.", "Naam: Ginaf Trucks Vestigingsplaats: Veenendaal Sinds: 1948 Personeel: 35 man Omzet 2019: 4 miljoen euro", "Het leek gedaan met het bedrijf dat Evert van Ginkel in 1948 begon. In Van Ginkels Auto Fabriek begon hij vrachtwagens te bouwen uit onderdelen van afgedankte Amerikaanse \u00adlegertrucks.", "Maar er kwam redding uit totaal onverwachte hoek. CHTC, een Chinese staatsonderneming dat vooral machines produceerde voor de textielindustrie, nam de boedel en een deel van het personeel over. Het leek op zijn best een waagstuk. CHTC was nog maar net in de vrachtwagenindustrie begonnen, en het leek erop dat het alleen op zoek was naar hoogwaardige technologie. Bovendien heette de vertegenwoordiger van CHTC in Nederland Harm Prins, een ondernemer met vooral spectaculaire mislukkingen. Hij was betrokken bij de ondergang van drie Nederlandse luchtvaartmaatschappijen (Exel, Air Holland en DutchBird) \u00e9n van ondernemer Erik de Vlieger, en werd lange tijd verdacht van afpersing, witwaspraktijken en valsheid in geschrifte.", "Mijnbouwtrucks", "CHTC gooide het roer bij Ginaf drastisch om. Ginaf moest zich helemaal richten op vrachtwagens voor de mijnbouw, trucks die dubbel zo groot zijn als de zwaarste die in Nederland de openbare weg op mogen. \u2018Dat was prachtig werk\u2019, zegt Andr\u00e9 van de Kraats. Hij stapt net terug van het chassis van een vrachtwagen waarvan de beide achterassen verder uit elkaar moesten worden gezet. Hij werkt al vijftien jaar bij Ginaf, dus hij heeft het allemaal meegemaakt: het faillissement, de wonderlijke ervaring van een Chinese reddende engel, en dan de bouw van die enorme trucks. \u2018Zo\u2019n voertuig helemaal van de grond af opbouwen, dat is het mooiste werk dat ik ooit gedaan heb\u2019, zegt hij van achter zijn plexiglas gezichtsmasker. \u00adGinaf maakte enkele tientallen van die wagens, die werden verscheept naar Brazili\u00eb en China.", "Dat moge prachtig werk geweest zijn, directeur Van der Woude is meer onder de indruk van de schade die de Chinezen daartoe aanrichtten. \u2018Het ergste was dat ze zeiden: laat die \u00adNederlandse markt maar zitten.\u2019 \u00adGinaf moest zijn vaste klantenbasis verwaarlozen. De markt waar het bedrijf altijd op draaide, dat was de vraag uit voornamelijk de weg- en \u00adwaterbouw, die speciale wensen heeft voor zijn trucks. Wensen die voor de vrachtwagenfabrikanten niet uitvoerbaar zijn. Zo\u2019n truck, daar zetten ze bij Ginaf dan een extra as onder. Indien gewenst: gestuurd. Of ze zetten de achterassen verder uit elkaar, zodat de wagen volgens de Nederlandse wet meer tonnen mag dragen. Of ze zetten er hydraulisch aangedreven voorwielen aan. Of de vrachtwagen krijgt \u2018hydropneumatische\u2019 vering, wat meer stabiliteit en draagvermogen oplevert. Deze markt dreigde onder de Chinezen helemaal uit het zich van Ginaf te verdwijnen.", "De hal waar ze hun speciale vrachtwagens maken Beeld Raymond Rutting / de Volkskrant", "Affaire", "De Chinese periode had ook voor\u00addelen, getuige de witte bus die nu wordt ge\u00eblektrificeerd. Want elektrisch, dat is wel de toekomst. Helaas kwam Ginaf juist door deze vernieuwing meteen in een vervelende affaire terecht. Busvervoerder Keolis had een aanbesteding gewonnen voor het vervoer in Oost- en Midden-Nederland. Honderden elektrische bussen van een Chinese fabrikant zouden worden ingezet, en Ginaf zou betrokken worden bij de productie van rond 80 elektrische busjes.", "Maar Keolis bleek geen open kaart te hebben gespeeld over zijn afspraken met de Chinese leveranciers, en begin dit jaar raakte Keolis zijn contract daarom kwijt. Ook de opdracht voor Ginaf lijkt daarmee van de baan, maar volgens Van der Woude is dat nog niet helemaal zeker.", "Een jaar geleden begonnen de Chinezen hun belangstelling voor de steeds meer verlies latende Veenendaalse vrachtwagenproducent te verliezen. Van der Woude heeft wel een idee waarom dat was. \u2018In China zijn de extra zware vrachtwagens waar \u00adGinaf zo goed in is, helemaal niet aantrekkelijk. Daar is alleen vraag naar de standaardvrachtwagens.\u2019", "Er was nog geen sprake van dat hij directeur zou worden en mede-eigenaar van een vrachtwagenfabriek. Hij had gewoon een nette baan bij het Belgische concern Bekaert. Toen duidelijk werd dat de Chinezen niet veel interesse meer hadden in de fabriek, staken drie personen uit het middle-management de koppen bij elkaar. Zij besloten een poging te doen de fabriek zelf over te nemen.", "De man van een van de drie aspirant-eigenaren is financieel handig, dankzij een hoge baan bij een multinational (die Van der Woude niet wil noemen), en hij timmerde een overnameplan annex financiering in elkaar. Voor de financiering vond hij een private investeerder (die Van der Woude ook niet wil noemen), zodat ze niet naar een bank hoefden.", "In de familie", "Deze financi\u00eble adviseur van de overname, \u2018dat is toevallig mijn neef\u2019, zegt Van der Woude. Toen bleek dat het team van overnemers nog een bedrijfskundige miste, vonden de beide neven elkaar moeiteloos. En zo is \u00adGinaf sinds oktober minstens ten dele weer wat het altijd was: een familiebedrijf. \u2018Het heeft niet de structuur van een familiebedrijf\u2019, nuanceert Van der Woude, \u2018maar wel de sfeer.\u2019 En twee familieleden als aandeelhouder en directeur.", "Nu het Chinese avontuur voorbij is, verwacht Van der Woude een flinke groei. \u2018Ik verwacht over drie jaar dat de omzet verdrievoudigd is. De groei zit vooral in de elektrische voertuigen. Daar is in de bouw veel vraag naar, mede door de problemen met de stikstofuitstoot.\u2019", "Maar dan moet de bouw natuurlijk niet weer in een recessie belanden."], "authors": ["Gerard Reijn"], "keywords": ["zijn", "van", "en", "ginaf", "een", "herademt", "avontuur", "woude", "hij", "het", "chinees", "truckbouwer", "dat", "die", "verstikkend"], "pubDate": "2021-01-03T16:20:19Z", "publicationId": "1a359314-37ee-33a8-8de7-301d3eb2ed28"}