{"id": "8542e09f-7a6c-3251-81f6-dd3105570133", "title": "Patricia Paay en Famke Louise vonden elkaar dames met klasse", "url": "https://www.parool.nl/kunst-media/patricia-paay-en-famke-louise-vonden-elkaar-dames-met-klasse~bea5195f/", "summary": "Patricia Paay, Famke Louise en Ali B in Ali B op volle toeren, NPO1.\nFamke Louise wist niet aan wie ze zou worden gekoppeld en herkende ook na drie nummers La Paay niet.\nMaar toen de zange\u00adressen elkaar ontmoetten, herkende Famke Louise Patricia Paay gelukkig alsnog.\nOndanks een leeftijdsverschil van een halve eeuw vonden de 71-jarige Paay en de 21-jarige Louise elkaar in de \u2018struggles\u2019 \u2013 zoals Famke het noemde \u2013 die ze hadden gehad met \u2018haters\u2019.\nMaar beide dames waren dik tevreden en Famke Louise concludeerde dat ze \u2018dames met klasse\u2019 waren.", "paragraphs": ["Patricia Paay, Famke Louise en Ali B in Ali B op volle toeren, NPO1.", "Omdat er meer in het leven \u00e9n op tv is dan de Forumsoap, keek Lips gisteravond naar Ali B op volle toeren waarin Patricia Paay en Famke Louise elkaars nummers coverden.", "Ook twee BN\u2019ers die niet altijd vanwege hun zangkwali\u00adteiten het nieuws haalden. Famke Louise wist niet aan wie ze zou worden gekoppeld en herkende ook na drie nummers La Paay niet. Bij het horen van de klassieker Je bent niet hip gokte ze Corry Konings. Maar toen de zange\u00adressen elkaar ontmoetten, herkende Famke Louise Patricia Paay gelukkig alsnog.", "Wel jammer dat ze haar begroette met het valse compliment: \u201cJe ziet er in het echt beter uit dan op tv.\u201d Au!", "Ondanks een leeftijdsverschil van een halve eeuw vonden de 71-jarige Paay en de 21-jarige Louise elkaar in de \u2018struggles\u2019 \u2013 zoals Famke het noemde \u2013 die ze hadden gehad met \u2018haters\u2019. Want ook Patricia had een hoop over zich heen gehad, zei Ali B, met een vette knipoog naar een uitgelekte homevideo van Paay.", "Enfin, na de female bonding was het tijd voor de covers. Famke Lousie vergreep zich aan Paays Who\u2019s that lady with my man, terwijl La Paay zich stortte op Louises Op me monnie. \u201cBest lastig, want het rijmt voor geen meter,\u201d oordeelde de showbizzdiva, die voortdurend herhaalde dat ze al tien jaar niet meer had gezongen. Ze maakte er echter een mooie jazzy versie van, waarna Louise slechts samples van Paays hit gebruikte voor haar cover.", "Maar beide dames waren dik tevreden en Famke Louise concludeerde dat ze \u2018dames met klasse\u2019 waren. Van dat laatste was Lips niet zo zeker, maar het ging gelukkig een uurtje niet over Covid-19, of het al even hardnekkige Forumvirus.", "Reageren? hanlips@parool.nl"], "authors": ["Han Lips"], "keywords": ["van", "patricia", "het", "op", "met", "klasse", "famke", "louise", "elkaar", "vonden", "ze", "en", "niet", "een", "paay", "dames"], "pubDate": "2020-11-27T09:21:55+01:00", "publicationId": "a3002aeb-6d5a-3894-adcb-0212effbc567"}