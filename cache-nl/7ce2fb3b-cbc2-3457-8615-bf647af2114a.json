{"id": "7ce2fb3b-cbc2-3457-8615-bf647af2114a", "title": "2020 was een rampjaar voor het Russische milieu", "url": "https://trouw.nl/buitenland/2020-was-een-rampjaar-voor-het-russische-milieu~bd9e30b5/", "summary": "2020 was een rampjaar voor het milieu van Rusland.\nEn dat was nog maar het topje van de ijsberg in wat zo op het oog een rampjaar lijkt voor het milieu in Rusland.\nToch constateren Russische experts nuchter dat het allemaal nog erger had gekund, en dat 2020 zich in feite niet noemenswaardig onderscheidt van voorgaande jaren.\nVan een bijzondere stijging is vooralsnog geen sprake.\u201dOver de meeste van die ongelukken hoort de buitenwereld niets.\n\u201cGewoonlijk krijgen wij informatie te zien over hooguit een op de duizend lekken\u201d, zegt Vladimir Tsjoeprov, hoofd van het energieprogramma bij Greenpeace Rusland.", "paragraphs": ["2020 was een rampjaar voor het milieu van Rusland. Slechts de grootste incidenten werden bekend en, waar mogelijk, aangepakt. Actiegroepen hopen op het langzaam ontwakend bewustzijn van de bevolking.", "Vele miljoenen liters diesel stroomden afgelopen zomer in het hoge noorden van Siberi\u00eb de toendra in. Lekkende oliepijpleidingen vervuilden rivieren in de Komi-republiek ten westen van de Oeral. In de Siberische steden Krasnojarsk en Kemerovo kleurde de hemel zwart door industri\u00eble uitstoot, er was een lekkende olietanker bij Vladivostok en massale sterfte van de bodemfauna in de zee voor Kamtsjatka. En dat was nog maar het topje van de ijsberg in wat zo op het oog een rampjaar lijkt voor het milieu in Rusland.", "Toch constateren Russische experts nuchter dat het allemaal nog erger had gekund, en dat 2020 zich in feite niet noemenswaardig onderscheidt van voorgaande jaren. Het was doorgaans \u2018business as usual\u2019, met hier en daar zelfs een tikje hoop op verbetering. \u201cHelaas zijn er in Rusland geen statistieken die we echt vertrouwen\u201d, verzucht Aleksej Knizjnikov, olie- en gasexpert bij WWF Rusland. \u201cMaar er zijn cijfers uit de olie-industrie die laten zien dat het aantal milieu-incidenten, zoals lekkende pijpleidingen, redelijk stabiel is. Rond de 10.000 tot 15.000 gevallen per jaar. Van een bijzondere stijging is vooralsnog geen sprake.\u201d", "Over de meeste van die ongelukken hoort de buitenwereld niets. Volgens Knizjnikov komt dat door gebrekkige monitoring, maar vooral ook door hardnekkige pogingen van zowel overheid als bedrijven informatie over bijvoorbeeld olielekken binnenskamers te houden, of althans de omvang ervan te verhullen. \u201cEn dat is een groot, systematisch probleem in ons land. Rusland ligt op dat vlak ver achter op Europa.\u201d", "Een op de duizend lekken", "Alleen als milieurampen zo groot zijn dat ze ook voor de buitenwereld zichtbaar worden, halen ze het landelijke en soms ook het wereldnieuws, zoals dit jaar gebeurde met de dieselramp in Norilsk. Door lekkage in een dieseltank in deze meest noordelijk gelegen stad ter wereld kwam meer dan 15.000 ton dieselolie in een rivier terecht. Pogingen het nieuws stil te houden mislukten, de wereldpers kreeg er lucht van en uiteindelijk was president Vladimir Poetin genoodzaakt zich persoonlijk met de zaak te bemoeien. Dat hielp in ieder geval om de schade van deze ramp binnen de perken te houden en, waarschijnlijk, te voorkomen dat de brandstof de kwetsbare Pjasina-delta en de Karazee bereikte.", "\u201cGewoonlijk krijgen wij informatie te zien over hooguit een op de duizend lekken\u201d, zegt Vladimir Tsjoeprov, hoofd van het energieprogramma bij Greenpeace Rusland. De organisatie vraagt al meer dan een kwart eeuw aandacht voor een van de grootste chronische milieuproblemen van Rusland, de vele duizenden tonnen olie die jaar in, jaar uit via lekkende pijpleidingen bodem en oppervlaktewateren vervuilen.", "Dikke laag olie", "Zoals bij Oesinsk in de Komi-\u00adrepubliek, waar in 1994 meer dan 100.000 ton olie de omliggende toendra besmeurde en vergiftigde. Moerassen, meren en rivieren raakten bedekt met een dikke laag olie. De plaatselijke bevolking, vaak sterk afhankelijk van visvangst, werd zwaar getroffen, en oliemaatschapij Lukoil was in 2014 mede dankzij alle aandacht gedwongen een schadevergoeding van ruim 16 miljoen euro te betalen. Ondanks dat belandt in Rusland volgens schattingen jaarlijks nog altijd minstens 1,5 miljoen ton olie in het milieu.", "\u201cHet achterliggende probleem is overal hetzelfde: in 95 procent van de gevallen gaat het om corrosie. De statistieken vertonen wel een gunstige dynamiek. Sinds 2008 is volgens de offici\u00eble cijfers van de oliebedrijven het aantal olielekken gedaald van 17.000 tot 10.000 in 2019, dat is een vermindering met 30 tot 40 procent.\u201d Die dalende trend is ook zichtbaar in de aanzienlijke volumes olieproducten die via grote rivieren als de Petsjora, de Ob en de Jenisej in de Noordelijke IJszee terechtkomen.", "Als Poetin spreekt, is dat een signaal", "Volgens Tsjoeprov is dat voor de helft toe te schrijven aan de jarenlange inspanningen van publieke \u00adorganisaties als Greenpeace, en toont de overheid er uit zichzelf weinig belangstelling voor. Er is geen deugdelijke monitoring en openbaarheid van gegevens. \u201cMaar als de president van Rusland zich erover uitspreekt, dan is dat een signaal dat er werkelijk sprake is van een ernstige situatie.\u201d", "Hij doelt daarbij op een decreet van president Poetin over industri\u00eble veiligheid uit 2018, waarin staat dat liefst 60 tot 70 procent van de in risico\u00advolle sectoren (zoals olie\u00adwinning) \u00adgebruikte apparatuur de technische levensduur voorbij is. Poetin schat de schade van ongelukken op 600-700 miljard roebel, \u00adomgerekend naar de huidige koers rond 7 miljard euro, en spreekt van een \u00adnegatief effect op de eco\u00adnomische stabiliteit van Rusland.", "\u201cIk ga ervan uit dat dat nog een conservatieve schatting is, want het is duidelijk dat ook Poetin niet alles te horen krijgt. Ik denk dat het werkelijke cijfer beduidend hoger ligt\u201d, aldus Tsjoeprov. \u201cDat decreet is er natuurlijk niet zomaar gekomen, maar duidt denk ik op een omvangrijke crisis, waarvan de mensen die toegang hebben tot de re\u00eble informatie weet hebben. Er is heel veel wat we niet weten. Die twee elementen, het gebrek aan goede monitoring en de haperende infrastructuur van gevaarlijke objecten, zijn kenmerkend voor bijna alle milieurampen in Rusland.\u201d", "Een goede, zij het bittere les", "Ook Knizjnikov ziet de aftakelende infrastructuur uit de Sovjettijd als een hoofdoorzaak voor het grote aantal incidenten. \u201cDie dieseltank in Norilsk bijvoorbeeld was gebouwd in 1964. Anderhalve maand later was er een ongeluk in de oliepijpleiding van Rosneft tussen Sachalin en Komsomolsk-aan-de-Amoer, ook aangelegd in de Sovjettijd. Wij hadden \u00adRosneft al lang gezegd dat ze die in deze tijd niet meer konden handhaven. Ze knikten dan wel, maar \u00adbleven intussen die leiding gewoon gebruiken. Tot aan dat ongeluk. Nu is Rosneft gestopt met de exploitatie.\u201d", "Iedere milieuramp is daarom ook een goede, zij het bittere les, die langzaam maar zeker helpt de transparantie te bevorderen, gelooft Knizjnikov. \u201cNaar onze inschatting praten we dit jaar meer over milieu-incidenten en krijgen we er ook meer van te zien. Niet omdat het er nu echt zoveel meer zijn, maar \u00adomdat de openheid erover is toegenomen.\u201d", "Grootste bedreiging", "Dat komt niet in de laatste plaats door de prominente plaats die \u00admilieuproblemen innemen op het prioriteitenlijstje van de Russische burgers. Volgens een eind vorig jaar gehouden peiling van het Levada-centrum zien de Russen milieuvervuiling als de grootste bedreiging voor de mensheid in de 21ste eeuw. V\u00f3\u00f3r terrorisme, oorlogen en klimaatopwarming.", "\u201cDe milieuproblemen vinden weerklank in de samenleving\u201d, zegt Tsjoeprov. \u201cDat gebeurt vrijwel \u00adzonder invloed van ngo\u2019s. De overheid heeft er geen vat op. Het thema \u00admilieu laat haar onverschillig. Zonder alle protesten tegen vuilstortplaatsen en vuilverbrandingsovens waren er ook geen vuilnishervorming en geen \u00adnationale milieuprojecten van de grond gekomen. Dat is uitsluitend het gevolg van druk van onderaf. De overheid is bang de slag om de publieke opinie te verliezen.\u201d", "Lees ook:", "Russisch metaalconcern Nornikel: veroorzaker ecologische ramp en grootvervuiler van het arctisch gebied", "Twee miljoen ton giftige gassen stoot het Russische metaalconcern Nornikel in Siberi\u00eb volgens Greenpeace jaarlijks uit. Een gigantische ecologische ramp eerder dit jaar dwingt het bedrijf nu tot ingrijpen."], "authors": ["Geert Groot Koerkamp"], "keywords": ["er", "russische", "2020", "van", "voor", "rampjaar", "en", "een", "te", "op", "het", "milieu", "dat", "die"], "pubDate": "2021-01-11T09:53:00Z", "publicationId": "b66cd8e4-4294-3571-bcd7-e490527f1a48"}