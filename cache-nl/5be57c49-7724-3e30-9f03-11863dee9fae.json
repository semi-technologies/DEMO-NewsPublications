{"id": "5be57c49-7724-3e30-9f03-11863dee9fae", "title": "Sunweb stuurt vakantiegangers naar de concurrent: \u2018Boek maar bij TUI\u2019", "url": "https://www.parool.nl/nederland/sunweb-stuurt-vakantiegangers-naar-de-concurrent-boek-maar-bij-tui~bc131d36/", "summary": "Burger KingSunweb volgt met de reclame het voorbeeld van Burger King.\nDat straal je ermee uit, en ondertussen wint Burger King sympathie.\u201dSubweb geeft toe dat ze werden ge\u00efnspireerd door de oproep van Burger King.\nDe rechter oordeelde dat een gedwongen overname mogelijk te zware gevolgen heeft door de coronacrisis.\nSunweb trok zich op het laatste moment terug uit de voorgenomen overname van Corendon.\nVolgens Sunweb had Corendon namelijk niet aan alle eisen voldaan, maar Corendon bestreed dat en spande een kort geding aan", "paragraphs": ["Beeld Hollandse Hoogte / ANP", "\u2018Boek je vakantie bij TUI. Of plan je welverdiende zomervakantie bij D-reizen, Zoover, Corendon, Eliza was here of een andere vakantiespecialist,\u2019 zo begint de advertentie. \u2018Yes, je leest het goed,\u2019 laat Subweb weten. De reisorganisatie wil duidelijk maken dat ze vakantie belangrijk vindt voor iedereen. \u201cNiet alleen voor jou, maar ook voor de duizenden harde werkers op de bestemmingen, degenen die ervoor zorgen dat jij een onvergetelijke vakantie hebt en die jou de mooiste herinneringen helpen cre\u00ebren.\u201d", "Sunweb roept mensen op om vast de vakantie voor de zomer te plannen. \u201cEn bij wie je dan boekt, maakt voor nu even niet uit,\u201d aldus het bedrijf dat in de advertentie benadrukt dat reizigers hun geld terugkrijgen bij een negatief reisadvies.", "Burger King", "Sunweb volgt met de reclame het voorbeeld van Burger King. De fastfoodketen kwam vorige maand met een duurbetaalde campagne, die klanten naar concurrent McDonald\u2019s stuurt. \u2018We hadden nooit gedacht dat we dit aan jou zouden vragen. Net zo onwaarschijnlijk is onze oproep om te bestellen bij KFC, Subway, Domino\u2019s Pizza, Five Guys, Taco Bell, Moeke, De Beren, Kwalitaria, Ellis Gourmet Burger... of een van de vele onafhankelijke restaurants die we rijk zijn.\u2019 Daarboven de kop in chocoladeletters: bestel bij McDonald\u2019s. Afzender: Burger King.", "Met die opvallende reclamecampagne kreeg Burger King de afgelopen weken veel sympathie op social media. Reclameman Lodewijk Varossieau noemt het vakmanschap in coronatijd. \u201cWe hebben elkaar in bittere tijden nodig, h\u00e8. Dat straal je ermee uit, en ondertussen wint Burger King sympathie.\u201d", "Subweb geeft toe dat ze werden ge\u00efnspireerd door de oproep van Burger King. \u2018Dus als je op vakantie gaat, spring ook even binnen bij Burger King.\u2019", "De actie van Subweb valt in de smaak en kan ook rekenen op sympathie. Een greep uit de reacties: \u2018Sterk spel\u2019, \u2018Ge\u00efnspireerd op de eerdere advertentie van Burger King, dat eerlijk vermelden en oproepen om ook even langs Burger King te gaan. Dan ben je een Koning hoor. \u2018Love it\u2019 en \u2018Bijna kippenvel\u2019. \u2018Als reisorganisaties goed samenwerken de komende periode, kan iedereen het hoofd boven water houden. Mooi gebaar!\u2019", "Anderen vragen zich af of het einde nabij is voor Sunweb?", "Zwaar getroffen", "De reisbranche is zwaar getroffen door de coronacrisis. Nog altijd wordt het afgeraden om naar het buitenland te reizen zonder noodzaak. Subweb heeft tot het einde van de huidige lockdown, 19 januari, alle vakantiereizen geannuleerd.", "Veel reisorganisaties hebben sinds maart vrijwel geen omzet meer gedraaid. Reisorganisaties hebben al flink moeten snijden in hun organisaties om overeind te blijven. Corendon bijvoorbeeld verwacht aan het eind van dit jaar in vergelijking met maart dit jaar een derde minder personeel over te houden. Ook Sunweb is volop bezig om de organisatie te herstructureren vanwege de terugloop in het aantal boekingen \u00e9n de te boeken bestemmingen.", "TUI gaf eerder ook al aan flink te moeten krimpen. Maar met alleen snijden in hun personeelsbestand zullen ze het einde van de coronacrisis niet halen. \u201cVijftig tot zestig procent van de reisondernemingen zal over een half jaar failliet zijn of zelf de stekker eruit hebben getrokken,\u201d aldus accountant voor de reisbranche Wilco Bouwman van Uwreisaccountant.", "Zware gevolgen", "Vorige maand werd bekend dat Sunweb Corendon niet hoeft over te nemen. De rechter oordeelde dat een gedwongen overname mogelijk te zware gevolgen heeft door de coronacrisis. Sunweb trok zich op het laatste moment terug uit de voorgenomen overname van Corendon. Volgens Sunweb had Corendon namelijk niet aan alle eisen voldaan, maar Corendon bestreed dat en spande een kort geding aan"], "authors": ["Simone Van Zwienen"], "keywords": ["vakantiegangers", "burger", "bij", "naar", "tui", "te", "je", "van", "en", "een", "sunweb", "concurrent", "voor", "op", "boek", "het", "maar", "dat", "stuurt"], "pubDate": "2021-01-03T08:31:02Z", "publicationId": "a3002aeb-6d5a-3894-adcb-0212effbc567"}