{"id": "5e9e96e7-667b-3173-bcc2-0ed4b2e6984c", "title": "Arme landen kijken naar Rusland en China, die vaccins als geopolitiek wapen inzetten", "url": "https://www.volkskrant.nl/kijkverder/track-en-trace/v/arme-landen-kijken-voor-vaccins-naar-rusland-en-china-die-de-spuit-als-geopolitiek-wapen-inzetten", "summary": "Maar het is natuurlijk mooi meegenomen als dankbare afnemers op vijf continenten bereid zijn politieke lippendienst aan Rusland en China te bewijzen.\nDus werden buurlanden van China aan de Mekong, die klaagden over droogte veroorzaakt door Chinese dammen, subiet gepaaid met de belofte over \u2018voorrang\u2019 bij het distribueren van het vaccin.\n\u2018Nu beginnen westerse landen al met immuniseren en ontstaat er een gat tussen China en het Westen.\nMaar als ze hun beloften over voorrang niet waarmaken, zijn die landen niet blij.\u2019Ook Rusland heeft misschien te snel te veel beloofd met zijn 587 miljoen doses voor arme landen.\nDe oplossing van China en Rusland is de verkoop van grondstoffen aan grootafnemers van hun vaccins, die dan zelf maar grote hoeveelheden moeten gaan produceren.", "paragraphs": ["Ook heeft zowel Rusland als China binnenlandse politieke motieven om de wereld te redden met hun vaccins. Na een reeks schandalen rond vaccins de afgelopen jaren vertrouwen veel Chinezen hun eigen vaccinmakers niet meer en Russen twijfelen op grote schaal aan de veiligheid van Spoetnik V, vooral omdat het vaccin al ver voor het voltooien van de testfase werd gelanceerd. Volgens een peiling in oktober is meer dan de helft van Russen niet van plan zich te laten injecteren. Die onwil verdwijnt, zo is de hoop, zodra ze zien dat de rest van de mensheid wel de mouw opstroopt voor het Russische vaccin.", "Arme landen zwaar gesubsidieerde vaccins leveren is puur altru\u00efsme, stellen staatsmedia in beide landen. Maar het is natuurlijk mooi meegenomen als dankbare afnemers op vijf continenten bereid zijn politieke lippendienst aan Rusland en China te bewijzen. Dus werden buurlanden van China aan de Mekong, die klaagden over droogte veroorzaakt door Chinese dammen, subiet gepaaid met de belofte over \u2018voorrang\u2019 bij het distribueren van het vaccin. Andere landen slikken hun kritiek in op Chinese claims op een groot deel van de Zuid-Chinese Zee (de Filipijnen) of de behandeling van Chinese moslim-minderheden (Indonesi\u00eb, Pakistan, Maleisi\u00eb en de Verenigde Arabische Emiraten). Rusland hoopt via de distributie van het eigen vaccin aan een land als Servi\u00eb te laten zien dat Moskou niet alleen militair beter voor Belgrado kan zorgen dan Brussel, maar ook qua gezondheid.", "Dergelijke strategische bijbedoelingen van vaccindiplomatie slagen alleen als beide landen hun beloften ook waarmaken. Wat dat betreft zijn de vooruitzichten minder rooskleurig. Ten eerste zijn er de medische risico\u2019s \u2013 als de Russische en Chinese vaccins, waarvan effectiviteit en veiligheid nog niet onomstotelijk vaststaan, niet goed werken, dreigt een gigantische gezondheidsramp \u2013 en ten tweede worstelen de Russische en Chinese vaccinmakers nu al met capaciteitsproblemen.", "Voorrang", "China heeft zijn productiecapaciteit pas eind volgend jaar opgevoerd tot een miljard doses. In dat licht heeft China te veel landen voorrang beloofd, zegt gezondheidsexpert Huang. \u2018Omdat covid in China onder controle is, dacht China genoeg tijd te hebben eerst aan het buitenland te leveren en de eigen bevolking pas later te vaccineren\u2019, aldus Huang. \u2018Nu beginnen westerse landen al met immuniseren en ontstaat er een gat tussen China en het Westen. Daarmee neemt de druk toe snel de eigen bevolking te vaccineren, anders komt China niet uit zijn isolement.\u2019", "Na een vliegende start staat de vaccinatiediplomatie nu voor een dilemma. Chinese vaccinmakers kunnen onmogelijk alle \u2018voorrangslanden\u2019 vaccins leveren en tegelijkertijd genoeg produceren om 1,4 miljard Chinezen een prik te geven. Huang: \u2018China wil niet de indruk wekken dat de eigen bevolking op bescherming moet wachten omdat de vaccins eerst naar andere landen gaan. Maar als ze hun beloften over voorrang niet waarmaken, zijn die landen niet blij.\u2019", "Ook Rusland heeft misschien te snel te veel beloofd met zijn 587 miljoen doses voor arme landen. Moskou heeft de planning om aan het einde van dit jaar 200 miljoen vaccins beschikbaar te hebben al stevig bijgesteld naar 2 miljoen \u2013 een misrekening van 99 procent. De oplossing van China en Rusland is de verkoop van grondstoffen aan grootafnemers van hun vaccins, die dan zelf maar grote hoeveelheden moeten gaan produceren. Het alternatief is wachten - zonder Russische en Chinese vaccins kan het naar schatting zeker drie jaar duren voordat de ontwikkelingslanden aan de beurt komen."], "authors": ["Beeld"], "keywords": ["van", "die", "geopolitiek", "niet", "landen", "een", "vaccins", "en", "het", "te", "inzetten", "naar", "kijken", "wapen", "rusland", "aan", "china"], "pubDate": null, "publicationId": "1a359314-37ee-33a8-8de7-301d3eb2ed28"}