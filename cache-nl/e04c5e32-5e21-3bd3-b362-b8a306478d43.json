{"id": "e04c5e32-5e21-3bd3-b362-b8a306478d43", "title": "Martin Bossenbroek houdt afstand in zijn geschiedenis van Nederlands-Indi\u00eb \u2605\u2605\u2605\u2605\u2606", "url": "https://volkskrant.nl/cultuur-media/martin-bossenbroek-houdt-afstand-in-zijn-geschiedenis-van-nederlands-indie~b8d690fe/", "summary": "De symboliek van het schilderij dat historicus Martin Bossenbroek heeft gekozen als omslag van zijn boek is niet te missen.\nDe wraak van Diponegoro \u2013 Begin en einde van Nederlands-Indi\u00eb verschijnt vrijwel gelijktijdig met het vorige week besproken Revolusi van David Van Reybrouck.\nVoordat we daar arriveren, heeft Bossenbroek de wonderlijke levensloop van De Kock in beeld gebracht, en die van Diponegoro, met wie zijn lot onlosmakelijk verbonden zal blijven.\nPas de deuxDe tweede helft van het boek vertelt het verhaal van de neergang, aan de hand van Huib van Mook en Soekarno, als een opvallend moderne spiegelversie van de pas de deux van De Kock en Diponegoro.\nSoekarno komt terug en bewijst zich opnieuw als een groot redenaar en als een tacticus met een perfect gevoel voor timing.", "paragraphs": ["Historicus Martin Bossenbroek vertelt de geschiedenis van Nederlands-Indi\u00eb aan de hand van vier intrigerende sleutelfiguren. Zijn enige oordeel bewaart hij tot de epiloog.", "Wanhopig zet de tijger zijn nagels in het vlees van de buffel. Hij wil niet in de afgrond storten, maar je ziet zo dat het niet lang zal duren voordat zowel de tijger (Nederland) als de buffel (Indonesi\u00eb) over de rand zullen rollen. Je voelt de hitte van een naderend vuur en ziet dat er maar \u00e9\u00e9n uitweg is: de afgrond. De symboliek van het schilderij dat historicus Martin Bossenbroek heeft gekozen als omslag van zijn boek is niet te missen. Dit kan niet goed aflopen.", "De wraak van Diponegoro \u2013 Begin en einde van Nederlands-Indi\u00eb verschijnt vrijwel gelijktijdig met het vorige week besproken Revolusi van David Van Reybrouck. Beide boeken beschrijven dezelfde geschiedenis, en beide auteurs benadrukken dat ze dat verhaal van alle kanten en onbevooroordeeld willen vertellen. Van Reybrouck als Belg, Bossenbroek als iemand die eveneens \u2018niets met Indi\u00eb\u2019 heeft. In zijn stamboom zit noch iets Indisch, noch iets koloniaals. \u2018Ik heb geen grote grijze hutkoffer op zolder\u2019 (zoals Geert Mak). Martin Bossenbroek heeft alleen de \u2018puur intellectuele fascinatie voor die bizarre anomalie\u2019 die de Nederlandse kolonie is geweest.", "De centrale gebeurtenis waarmee bij Bossenbroek Nederlands-Indi\u00eb als kolonie een feit wordt, is de arrestatie van prins Diponegoro door Hendrik Merkus de Kock, de daad waarmee een einde komt aan de Javaanse oorlog.", "Voordat we daar arriveren, heeft Bossenbroek de wonderlijke levensloop van De Kock in beeld gebracht, en die van Diponegoro, met wie zijn lot onlosmakelijk verbonden zal blijven.", "Pas de deux", "De tweede helft van het boek vertelt het verhaal van de neergang, aan de hand van Huib van Mook en Soekarno, als een opvallend moderne spiegelversie van de pas de deux van De Kock en Diponegoro. Uit archieven, notities, inventarislijsten, dagboeken en andere puzzelstukjes bouwt hij historische mensen van vlees en bloed en hij volgt die hoofdpersonen door alle treurnis, frustratie en glorie tot aan hun eigen historische moment supr\u00eame.", "Bij De Kock is dat \u2018het verraad\u2019 van Diponegoro, waarmee zijn nagedachtenis onlosmakelijk verbonden zal blijven. Van Mook zal worden herinnerd door zijn roemloze aftocht en \u2018het verlies\u2019 van de kolonie. Hij is van een idealistische jongeman, vol begrip voor de Indonesische zaak, langzaam veranderd in de gouverneur-generaal die zelfs de wandaden van kapitein Raymond Westerling accepteert, omdat ze blijken te werken. Zoals ook de invoelende De Kock meer dan honderd jaar eerder al droogjes constateerde: \u2018Desa\u2019s in brand steken en tegenstanders onthoofden deden de muitelingen ook, wist De Kock, het hoorde er in Indi\u00eb nu eenmaal bij als je niet voor zwak wilde worden aangezien.\u2019", "De Kocks tegenstrever is Diponegoro, een prins uit Yogya en een door en door tragische figuur, die keer op keer wordt gepasseerd als sultan \u2013 eerst door zijn 10-jarige broertje, later zelfs door een neefje van 2. Een mystiek bevlogen tobber die in opstand komt omdat hij het koloniale onrecht niet langer kan aanzien, en die in zijn wapperende witte kleren een mythische heldenstatus verwerft. Diponegoro wordt er ten slotte ingeluisd: De Kock belooft hem een vrijgeleide, maar slaat hem in plaats daarvan in de boeien. De Kock gaat de geschiedenis in als een verrader, Diponegoro\u2019s naam ligt voortaan \u2018op ieders lippen\u2019. Dat is zijn wraak.", "Soekarno", "De prins die in opstand kwam wordt een voorbeeld voor Soekarno, de \u2018Diponegoro\u2019 van Van Mook. Ook Soekarno wordt neergezet in al zijn kwetsbaarheid. Zijn eerste gevangenschap in een cel, klein \u2018als een graf\u2019, boezemt hem zo veel angst in dat hij na zijn tweede arrestatie in 1933 \u2018breekt\u2019. \u2018Hij beloofde beterschap, betuigde spijt, boog dieper en dieper\u2019 en beloofde zich nooit meer met politiek in te laten als de Nederlanders hem maar zouden vrijlaten.", "Soekarno komt terug en bewijst zich opnieuw als een groot redenaar en als een tacticus met een perfect gevoel voor timing. Van Mook wordt gouverneur-generaal. Hij blijft nog lang dromen van een land waar blank en bruin eensgezind samenleven, maar net als De Kock 150 jaar eerder moet ook hij opboksen tegen Den Haag, waar zelfs progressieve politici \u2018vastzaten in een knellend Hollands denkraam\u2019. Van Mook voelt zich niet begrepen: \u2018Niemand wist wat hij wist, begreep waarmee hij in Indonesi\u00eb allemaal te maken had.\u2019 De Kock had het geschreven kunnen hebben \u2013 wat lijken die twee op elkaar.", "Martin Bossenbroek benadrukt dat hij \u2018niets met Indi\u00eb\u2019 heeft, behalve een intellectuele fascinatie. Beeld Koos Breukel", "Rondom de hoofdfiguren ontwikkelt zich de geschiedenis. Natuurlijk vloeit er veel bloed, maar de politionele acties waarin dat bijvoorbeeld gebeurt worden van grote afstand beschreven. Dichterbij komt het verhaal heel even met Poncke Princen, de soldaat die naar de Indonesische kant zou overlopen. Op een avond ziet Poncke Asmoena, het meisje met wie hij net nog heeft zitten zoenen, dood liggen in een plas bloed. Een bewaker wilde \u2018alleen maar tietjes zien en kutje voelen\u2019 en toen zij niet wilde heeft hij haar gedood. Daar stopt het.", "Over Ponckes desertie en wat er daarna met hem gebeurt, schrijft Bossenbroek niet. Zo ontkomt de historicus aan een oordeel, want Bossenbroek wil wetenschap bedrijven, niet oordelen, zegt hij. \u2018Noem het old school, maar ik denk dat geschiedschrijving beter af is zonder rechtvaardiging of veroordeling achteraf.\u2019", "Zijn enige oordeel bewaart Bossenbroek voor de epiloog, waarin hij uithaalt naar de excuses die Nederland aan Indonesi\u00eb blijft maken. Hij ziet daarin niet zozeer een rechtzetting van de geschiedenis, als wel koloniaal paternalisme in een ander jasje. Terwijl de Indonesi\u00ebrs zichzelf als overwinnaars beschouwen, stellen de Nederlanders dat ze \u2018onherstelbaar gekwetst en tot in de derde generatie getraumatiseerd\u2019 zijn. \u2018Jullie zijn slachtoffers en daarom m\u00f3\u00e9ten jullie onze excuses aanvaarden.\u2019 Volgens Bossenbroek is dat niet eens meer postkoloniaal, \u2018dat is simpelweg neokoloniaal 2.0\u2019.", "Martin Bossenbroek: De wraak van Diponegoro \u2013 Begin en einde van Nederlands-Indi\u00eb. Athenaeum; 800 pagina\u2019s; \u20ac 39,99."], "authors": ["Michel Maas"], "keywords": ["van", "geschiedenis", "afstand", "als", "het", "hij", "die", "zijn", "houdt", "martin", "nederlandsindi\u00eb", "een", "niet", "en", "dat", "bossenbroek"], "pubDate": "2020-12-04T13:00:23+01:00", "publicationId": "1a359314-37ee-33a8-8de7-301d3eb2ed28"}