{"id": "5d17b4dc-0f7c-37ff-a4cc-55365f3fee80", "title": "Journalist en voetbalbobo Wim Jesse heeft geen \u2018droogkloterig\u2019 bestaan geleid", "url": "https://volkskrant.nl/mensen/journalist-en-voetbalbobo-wim-jesse-heeft-geen-droogkloterig-bestaan-geleid~b9b18c4e/", "summary": "Beeld Nationaal ArchiefIn 1998 wierp journalist Wim Jesse zich op als kandidaat voor het IOC-bestuur namens Nederland.\nHij was een van de zes die officieel solliciteerden voor de functie, naast onder anderen Ard Schenk en Erica Terpstra.\nUiteindelijk werd geen van de zes het en ging de zetel naar Willem-Alexander, toen nog de kroonprins van het land.\nIntussen deed hij avondlyceum zodat hij voor het opleidingsklasje van Het Vrije Volk kon solliciteren.\nIn het boek Kanjers, Culthelden en Engnekken werd beschreven hoe het ging: \u2018Bondscoach Kees Rijvers is onderdanig en vindt het prettig als Jesse twee meter voor hem uitloopt.", "paragraphs": ["Vlnr: Rijvers, Wim Jesse, Huybregts en Michels. Beeld Nationaal Archief", "In 1998 wierp journalist Wim Jesse zich op als kandidaat voor het IOC-bestuur namens Nederland. Hij was een van de zes die officieel solliciteerden voor de functie, naast onder anderen Ard Schenk en Erica Terpstra. Een schertskandidaat noemden de kranten hem. Maar hij trok zich daar niets van aan. \u2018Wij als journalisten zijn te bescheiden\u2019, zei hij in NRC. Uiteindelijk werd geen van de zes het en ging de zetel naar Willem-Alexander, toen nog de kroonprins van het land.", "Jesse was een door de wol geverfde journalist. Maar hij kroop ook graag in de rol van bobo. Zo was hij perschef bij de KNVB en manager bij FC Twente.", "Na zijn pensioen in 2000 was hij actief bij de Koninklijke Zeilbond en werd speaker bij hockeyclub Amsterdam, waar zijn dochter Paulien en zoon Egon in het eerste speelden. Wim Jesse overleed 21 november aan Lewy body dementie. Vlak voor zijn dood keek hij relativerend terug: \u2018Ik heb geen droogkloterig bestaan geleid.\u2019", "Hij werd geboren als enig kind in een rood nest in Amsterdam. Zijn vader zat in het verzet en kwam in 1943 om in concentratiekamp Buchenwald. Zijn moeder, een kranige vrouw, verdiende de kost, waardoor hij naar de mulo kon en op het Cios in Overveen een opleiding tot voetbaltrainer en gymleraar kon volgen.", "Hij voetbalde in de jeugd bij Ajax. Hij werd nog geselecteerd voor het Nederlands jeugdelftal, maar toen het niet lukte door te breken, speelde hij als \u2018klein profie\u2019 zoals hij dat noemde, voor Blauw-Wit en Haarlem.", "Intussen deed hij avondlyceum zodat hij voor het opleidingsklasje van Het Vrije Volk kon solliciteren. Van 1961 tot 1971 werkte hij daar als sportjournalist. Een hoogtepunt was de befaamde mistwedstrijd van Ajax tegen Liverpool, waarvoor Jesse ook het radioverslag mocht doen voor de Vara.", "In 1972 nam regisseur Bob Bremer hem aan als presentator/verslaggever van Avro\u2019s Sportpanorama, naast Ruud ter Weijden. Ter Weijden: \u2018Hij kwam binnen om het programma een meer journalistiek gezicht te geven. Maar onze uitzendingen waren beperkt en hij miste al gauw de hectiek van de dag. Hij schreef scripts voor uitzendingen over Peter Post en 75 jaar Ajax. Zijn meest legendarische beelden waren die van de emoties van de spelersvrouwen tijdens de WK-finale van 1974 tegen Duitsland. Die gingen de hele wereld over.\u2019", "In 1978 stapte hij weer over naar de sportredactie van het ANP, maar na terugkeer van de Olympische Spelen in Lake Placid in 1980 zei hij het wel gehad te hebben met het achterna lopen van snotneuzen. Dankzij bemiddeling van Jaap van Praag kon hij woordvoerder worden van de sectie betaald voetbal van de KNVB.", "In het boek Kanjers, Culthelden en Engnekken werd beschreven hoe het ging: \u2018Bondscoach Kees Rijvers is onderdanig en vindt het prettig als Jesse twee meter voor hem uitloopt. Rinus Michels is dominant en stelt het op prijs als Jesse twee meter achter hem blijft.\u2019", "Als in 1988 het Europees Kampioenschap in Duitsland begint, waar Nederland de titel binnen zou halen, is Jesse aan de kant geschoven ten faveure van Fred Rack\u00e9. Jesses echtgenote Willy: \u2018Dat was een klap voor hem, omdat Michels een jeugdvriend was met wie hij nog had gevoetbald.\u2019 Jesse werd vervolgens manager bij FC Twente, maar dat duurde slechts negen maanden. \u2018Een ongeboren baby\u2019, grapt zijn vrouw.", "Zijn mooiste periode kwam daarna als chef sport bij de Gemeenschappelijke Pers Dienst (GPD) die de regionale kranten bediende. \u2018Hij kon journalisten opleiden en sturen. Daar was hij geknipt voor\u2019, aldus Willy."], "authors": ["Peter De Waard"], "keywords": ["journalist", "heeft", "geen", "van", "als", "voetbalbobo", "het", "bij", "hij", "zijn", "jesse", "bestaan", "een", "wim", "en", "geleid", "droogkloterig", "voor"], "pubDate": "2020-12-06T21:25:02+01:00", "publicationId": "1a359314-37ee-33a8-8de7-301d3eb2ed28"}