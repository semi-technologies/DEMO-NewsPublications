{"id": "3b3481af-118d-345b-b030-f7127e937aac", "title": "Guido Weijers over zijn oudejaarsconference: \u2018We gaan live, dan voel je de bizarre omstandigheden beter\u2019", "url": "https://trouw.nl/cultuur-media/guido-weijers-over-zijn-oudejaarsconference-we-gaan-live-dan-voel-je-de-bizarre-omstandigheden-beter~b19d0fc1/", "summary": "Het is een krankzinnige uitdaging: hoe breng je een oudejaarsconference op de planken als alle theaters op slot zitten?\nNu hij zijn oudejaarsconference niet in de geplande theaters kan spelen, zoekt hij naar andere wegen.\nVandaar dat hij zijn lippen ditmaal stijf op elkaar houdt.\nHoewel het zijn tiende oudejaars is, heeft hij het pas \u00e9\u00e9n keer eerder live gedaan, in 2017.\nMensen voelen dan beter hoe bizar de omstandigheden zijn.\u201dDe cabaretier is nog volop aan het schuiven met de vorm van zijn voorstelling.", "paragraphs": ["Het is een krankzinnige uitdaging: hoe breng je een oudejaarsconference op de planken als alle theaters op slot zitten? Door de lockdown kan cabaretier Guido Weijers zelfs niet meer optreden voor een schamele dertig man. Of toch wel?", "Weijers lacht geheimzinnig. Hij geeft het niet zomaar op, dat is zeker. Nu hij zijn oudejaarsconference niet in de geplande theaters kan spelen, zoekt hij naar andere wegen. \u201cWe zijn deze week nog druk bezig met het testen van alternatieve locaties\u201d, zegt hij aan de telefoon. \u201cIk kan er verder niet zoveel over zeggen, want het gevaar bestaat dat zo\u2019n nieuwe mogelijkheid meteen weer uit mijn handen wordt getrokken.\u201d", "Het overkwam hem al eens in mei. Toen wilde hij zijn theaterprogramma opvoeren als een drive-inshow. Alle toeschouwers keurig in hun eigen auto, gezin bij gezin: 100 procent coronaproof. Toch schoten vijf gemeenten het plan direct af. Veilig was het wel, zeiden ze, maar niet volgens de regels. Weijers\u2019 broek zakte ervan af. Vanaf juli mocht het ineens wel op veel plaatsen. Toen zat Weijers al op een ander spoor.", "Rebelser geworden", "Hij snapt dat zoiets tijd kost, maar zijn tijd is beperkt, zeker nu. Vandaar dat hij zijn lippen ditmaal stijf op elkaar houdt. Eerder opperde hij nog brutaal om de oudejaars op te voeren in een overvolle bouwmarkt. Dat kan helaas niet meer, want zelfs de kluspaleizen zijn nu dicht. Een kerk dan wellicht, zoals hij ook suggereerde? \u201cIk zeg niks\u201d, houdt Weijers vol. \u201cWe gaan in elk geval iets rebelser te werk dan anders, dat kan ik wel verklappen. Je moet denken aan een plek waar sowieso veel mensen bij elkaar zijn. Een studentenhuis ofzo. Of de daklozenopvang.\u201d", "Tot het laatste ogenblik blijft het spannend, want de conference wordt dit jaar niet van tevoren opgenomen. Weijers heeft besloten om de 31ste live te gaan; RTL4 zendt de show rechtstreeks uit. Hoewel het zijn tiende oudejaars is, heeft hij het pas \u00e9\u00e9n keer eerder live gedaan, in 2017. Maar dit jaar kan het moeilijk anders, meent hij. \u201cAls je het nu van tevoren opneemt alsof er niets aan de hand is, dan werkt dat niet. Het is ongeloofwaardig. Live is eerlijker. Mensen voelen dan beter hoe bizar de omstandigheden zijn.\u201d", "De cabaretier is nog volop aan het schuiven met de vorm van zijn voorstelling. Moet hij bijvoorbeeld vooral op de camera spelen of liever op de zaal? Dat laatste werkt normaal gesproken het beste. Maar als er slechts een handvol publiek zit, zou het weleens andersom kunnen zijn. Een kwestie van uitproberen.", "Steampunk in plaats van lakschoenen", "Visueel ligt er al wel veel vast, zoals blijkt uit enkele b\u00fchnefoto\u2019s op Weijers\u2019 website. Hij figureert er zwaar geschminkt in een stoer livreikostuum met hoge zwarte hoed. \u201cIk heb dit jaar een steampunk-stijltje\u201d, licht hij toe. \u201cMensen kennen mij van de glimmende lakschoenen. Deze keer wordt het veel rauwer.\u201d", "En inhoudelijk? E\u00e9n grote coronashow? \u201cNog geen flauw idee\u201d, zegt hij. Maar dat blijkt een grapje. \u201cIn de try-outs die ik tot oktober op anderhalve meter kon doen, zat nul minuten corona. Het virus heeft ons leven al genoeg overhoop gehaald, dacht ik. Op Oudejaarsavond willen mensen er juist even aan ontsnappen.\u201d", "Maar Covid-19 volledig negeren, dat voelde uiteindelijk toch geforceerd. Weijers doet er daarom alsnog iets mee, maar stevig ingebed tussen ander groot en klein nieuws van het afgelopen jaar.", "Maradona komt voorbij, net als diverse Bekende Nederlanders die zich vergaloppeerden. Daarnaast pompt hij wat lucht in zwaardere onderwerpen, zoals de vrijheid van meningsuiting en het gepolariseerde Black Lives Matter-debat, waarin mensen elkaar zonder nuance wegzetten als \u2018racist\u2019 of \u2018geitenwollensok\u2019.", "Voorvechter voor de theaters", "Weijers vervulde de afgelopen maanden een opvallende rol als voorvechter van de podiumkunst. In een open brief aan premier Rutte en in een gesprek met minister van cultuur Van Engelshoven betoogde hij dat theaters meer ruimte moesten krijgen om de deuren weer te openen, uiteraard met inachtneming van de heilige anderhalvemeter. Hij riep theaters en collega\u2019s op om meer creativiteit en lef te tonen. Waarom bijvoorbeeld geen publiek verspreiden over het podium of in de artiestenfoyer? Zelf kwam hij met zijn plan voor de drive-in-show. En in Den Bosch schoof hij drie theaterzalen tegen elkaar aan, uitkijkend op \u00e9\u00e9n podium; zo kon hij tegelijk voor drie keer dertig man optreden.", "De strijdvaardigheid spat ervanaf. Waar dat vandaan komt? \u201cIk ben misschien iets meer dan mijn collega\u2019s een ondernemer\u201d, verklaart hij. \u201cHet zit in mijn karakter om oplossingen te zoeken en anderen te helpen. De beperkingen maken extra energie en creativiteit in me los. Als het moeilijk wordt, schiet ik in de zesde versnelling. Dan wil ik bewijzen dat ik de kar kan trekken en iedereen veilig thuis kan brengen.\u201d", "Concreet heeft hij drie dringende vragen aan de overheid. E\u00e9n: is het buiten veiliger dan binnen? Zo ja, dan is hij bereid om in de vrieskou op te treden. Twee: hoe kun je het theater echt coronaproof maken? En drie: als blijkt dat een theater veilig is, geeft de overheid dan ook toestemming om open te gaan?", "Gecontroleerd corona-experiment", "Om de beleidsmakers op weg te helpen gaat Weijers half januari een test doen met het RIVM en TNO. Hij speelt dan voor vijfhonderd mensen in het Beatrixtheater in Utrecht, wetenschappelijk gecontroleerd. De ene helft van de mensen draagt een mondkapje, de andere helft niet; de ene helft houdt veel afstand, de andere helft minder. Alle bezoekers krijgen een sensor om te meten hoe dicht ze bij anderen in de buurt zijn geweest.", "\u201cAls daarna zwart op wit staat wat veilig is, moet de overheid die uitslag ook respecteren\u201d, zegt Weijers. \u201cDe afgelopen tien maanden hebben ze zich niet van hun snelste kant laten zien. Ze zeiden dat er experimenten nodig waren om erachter te komen wat veilig was. Maar die experimenten hebben ze nooit gedaan omdat ze niet weten of ze die veilig kunnen uitvoeren. Dat is een vicieuze cirkel, ingegeven door angst.\u201d", "Zijn hoop is dat de theaterwereld dankzij wetenschappelijke garanties en met sneltesten aan de deur straks weer vlot kan opbloeien, zelfs nog voordat we het virus deze zomer onder de duim hebben.", "Maar nu eerst de oudejaars. Weij\u00aders vindt het spannend. \u201cIk kan er enorm mee op mijn bek gaan. Maar niet geschoten is altijd mis. In deze tijden moet je op z\u2019n minst prob\u00e9ren om oplossingen te vinden. Of ze werken, weten we 31 december.\u201d", "Uitzending op 31 december, 22.10 tot 23.30 uur, RTL4.", "Lees ook:", "Youp van \u2019t Hek staat voor zijn laatste: \u2018Mensen snappen ironie niet meer\u2019", "Tuttigheid viert hoogtij, vindt Youp van \u2019t Hek. Zijn terugblik op 2020 staat bol van de relativering, belooft hij. Want iedereen neemt alles veel te zwaar."], "authors": ["Sander Becker"], "keywords": ["guido", "zijn", "dan", "omstandigheden", "te", "oudejaarsconference", "je", "van", "en", "live", "een", "weijers", "voel", "niet", "op", "gaan", "het", "hij", "dat"], "pubDate": "2020-12-22T10:41:00Z", "publicationId": "b66cd8e4-4294-3571-bcd7-e490527f1a48"}