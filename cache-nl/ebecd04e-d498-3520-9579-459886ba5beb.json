{"id": "ebecd04e-d498-3520-9579-459886ba5beb", "title": "Dit moet je weten over de ruzie bij Forum voor Democratie", "url": "https://stories.lab.nos.nl/artikel/2358195-dit-moet-je-weten-over-de-ruzie-bij-forum-voor-democratie", "summary": "Dit moet je weten over de ruzie bij Forum voor Democratie do 26 november, 16:40Wat is er gebeurd?\nNadat er veel ophef ontstond over appjes van jongeren bij Forum voor Democratie die anti-joods en pro-nazi waren, besloot Baudet te stoppen als leider.\nHet is dus crisis bij Forum voor Democratie.\nDe ruzie begon toen van de jongerenorganisatie van Forum voor Democratie, de JFVD, verschillende appjes uitlekten die anti-joods of pro-nazi waren.\nEen groep belangrijke politici bij Forum vond die reactie van Baudet te slap en te laat.", "paragraphs": ["Dit moet je weten over de ruzie bij Forum voor Democratie do 26 november, 16:40", "Wat is er gebeurd?", "Er is flinke ruzie binnen Forum voor Democratie. Hoofdrolspeler is Thierry Baudet.", "Nadat er veel ophef ontstond over appjes van jongeren bij Forum voor Democratie die anti-joods en pro-nazi waren, besloot Baudet te stoppen als leider.", "Maar twee dagen later wilde hij weer terug en daar zijn andere politici niet zo blij mee. Hier lees je hoe het zit.", "Hoe zit die ruzie?", "Het is dus crisis bij Forum voor Democratie. De partij heeft nu twee mensen in de Tweede Kamer zitten, maar werd in 2019 nog de grootste van Nederland bij de provincieverkiezingen.", "De ruzie begon toen van de jongerenorganisatie van Forum voor Democratie, de JFVD, verschillende appjes uitlekten die anti-joods of pro-nazi waren. Een aantal politici bij Forum reageerden fel: de jongerenafdeling moest helemaal stoppen en opnieuw worden opgericht.", "E\u00e9n dingetje; de voorzitter van de jongeren, Freek Jansen, stond op plek zeven voor de Tweede Kamerverkiezingen in maart volgend jaar en is een goede vriend van leider Baudet. Ook over hem ontstond gedoe: een aantal politici vonden dat hij weg moest. Baudet wilde liever eerst een onderzoek van de partij naar de appjes afwachten.", "Een groep belangrijke politici bij Forum vond die reactie van Baudet te slap en te laat. Jongerenvoorzitter Freek Jansen wordt namelijk zelf ook beschuldigd van 'extreemrechtse en nazistische idee\u00ebn'. Ook zou hij de jongeren die de appjes stuurden te laat of stiekem zelfs helemaal niet uit JFVD hebben gezet. Leden die bezorgd naar de pers waren gegaan om over de appjes te klagen, werden wel meteen weggestuurd bij de jongerenorganisatie.", "Nadat de kritiek op Baudet dat hij niet genoeg deed aan de onstane situatie steeds feller werd, besloot Jansen zelf te stoppen. Niet veel later trok ook Baudet zich terug, naar eigen zeggen om 'politieke verantwoordelijkheid te nemen'. Kamerlid nummer twee Theo Hiddema stopte \u00e9\u00e9n dag na de verklaring van Baudet zelfs per direct. Joost Eerdmans, die op nummer vier van de lijst voor de Tweede Kamerverkiezingen staat, gaf aan wel de nieuwe leider te willen worden.", "Wie vindt wat?", "Opgelost, zou je denken. Maar daarmee stopt de ruzie niet. Inmiddels heeft Baudet namelijk gezegd dat hij toch weer de leider van Forum wil worden. Hij vertelde dat in een filmpje op social media, maar niet aan het bestuur.", "Die waren dan ook not amused, zeker niet toen bleek dat Baudet de toegang heeft tot alle ICT en sociale media van de partij en dus kan doen wat hij wil. Een meerderheid van het bestuur wil nu dat hij helemaal uit de partij wordt gezet.", "Steeds meer mensen bij Forum steunen dat en er gaat zelfs een brief rond van belangrijke politici die zeggen dat hij 'geradicaliseerd is en in complottheorie\u00ebn gelooft', al ontkent Baudet dat zelf.", "Hij hoopt nu dat de mensen die boos op hem zijn een andere partij beginnen en de mensen die hem steunen bij Forum blijven. De rest van het partijbestuur heeft daar geen zin in en wil samen met alle leden gaan kijken wat ze met Baudet moeten en wie er nu de partij gaat besturen."], "authors": [], "keywords": ["ruzie", "baudet", "van", "dit", "bij", "forum", "hij", "die", "democratie", "moet", "weten", "je", "en", "dat", "te", "een", "voor"], "pubDate": null, "publicationId": "88173a0d-96a0-3f0e-a203-5a13f8839a59"}