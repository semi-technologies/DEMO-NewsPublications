{"id": "d9a3a425-34b7-357c-a874-a9d9c2552016", "title": "\u2018Stilte heeft een eigen stem\u2019 beziet de Spaanse dictatuur door Amerikaanse ogen", "url": "https://trouw.nl/recensies/stilte-heeft-een-eigen-stem-beziet-de-spaanse-dictatuur-door-amerikaanse-ogen~b65d99ec/", "summary": "Francisco Franco heeft een stevige dictatuur ge\u00efnstalleerd, maar er woedt een \u2018oorlog na de oorlog\u2019, in de woorden van de Amerikaanse auteur Ruta Sepetys: \u2018Honger, isolatie, angst en de socialisering van stilte.\nAna stelt in stilte vast dat van het geld dat die camera heeft gekost haar vijfkoppige familie van hun lekke hut in de sloppenwijk naar een fatsoenlijk appartement had kunnen verhuizen.\nDe familie woont daar, omdat Ana\u2019s ouders in de oorlog tegen Franco waren en dat met hun leven moesten bekopen.\nDaniels moreel benarde positie als zoon van een oliemagnaat die een deal sluit met een dictator, had een sterkere uitwerking mogen krijgen.\nMaar het ambitieus opgebouwde verhaal van de onmogelijke liefde, de angst, ontberingen en veerkracht van het Spaanse volk en de beklemming van de zwijgcultuur boeit ruim vijfhonderd bladzijden lang.", "paragraphs": ["In dit jeugdboek onthult Ruta Sepetys beheerst het drama rond de zuigelingen die in Franco-gezinde gezinnen worden geplaatst.", "Madrid, 1957. De Spaanse Burgeroorlog tussen de republikeinen en de nationalisten is al achttien jaar voorbij. Francisco Franco heeft een stevige dictatuur ge\u00efnstalleerd, maar er woedt een \u2018oorlog na de oorlog\u2019, in de woorden van de Amerikaanse auteur Ruta Sepetys: \u2018Honger, isolatie, angst en de socialisering van stilte. Het lijden bleek de overwinnaar in Spanje.\u2019", "In deze aangrijpende, vuistdikke roman laat ze de Amerikaanse Daniel (18) het ware gezicht van Spanje ontdekken als hij met zijn Spaanse moeder en steenrijke vader, oliemagnaat, in het luxueuze Hilton hotel in Madrid verblijft. Daar ontmoet hij het mysterieuze kamermeisje Ana. De twee worden verliefd, maar hun verschillende afkomst en belevingswereld staan een onbezorgde verkering in de weg.", "Daniel wil fotojournalist worden en trekt er veel met zijn camera op uit. Ana stelt in stilte vast dat van het geld dat die camera heeft gekost haar vijfkoppige familie van hun lekke hut in de sloppenwijk naar een fatsoenlijk appartement had kunnen verhuizen. De familie woont daar, omdat Ana\u2019s ouders in de oorlog tegen Franco waren en dat met hun leven moesten bekopen.", "Een grote naoorlogse traditie", "In helder, meeslepend proza pluist Sepetys het complexe verhaal van de Spaanse dictatuur behoedzaam uit, door de lezer in korte hoofdstukken door de ogen van verschillende jongvolwassen personages te laten meekijken. Naast Daniel en Ana leven we ook mee met haar nichtje Puri, die in een weeshuis werkt, en met haar broer Rafa, die aan de armoede probeert te ontsnappen door een vriend te helpen stierenvechter te worden.", "Knap doseert Sepetys de onthulling van de grote geheimen die in het verhaal besloten liggen en die te maken hebben met een van de grootste naoorlogse tragedies in Spanje: de naar schatting driehonderdduizend zuigelingen die met medewerking van de katholieke kerk van hun republikeinse ouders werden gestolen om bij wijze van \u2018rehabilitatie\u2019 in \u2018betere\u2019 (Franco-gezinde) families te worden geplaatst.", "Daniels moreel benarde positie als zoon van een oliemagnaat die een deal sluit met een dictator, had een sterkere uitwerking mogen krijgen. En de historische tekstfragmenten die Sepetys tussen de hoofdstukken zet, vermoedelijk om te benadrukken dat haar verhaal in de werkelijkheid wortelt, voegen weinig toe. Maar het ambitieus opgebouwde verhaal van de onmogelijke liefde, de angst, ontberingen en veerkracht van het Spaanse volk en de beklemming van de zwijgcultuur boeit ruim vijfhonderd bladzijden lang.", "Correctie 7-1: In een eerdere versie van dit artikel stond dat de Spaanse Burgeroorlog in 1957 al acht jaar voorbij was. Dat moet achttien jaar zijn (1939).", "Ruta Sepetys", "Stilte heeft een eigen stem", "Vert. Aleid van Eekelen-Benders. Luitingh-Sijthoff, 559 blz. \u20ac 24,99.", "Vanaf 15 jaar"], "authors": ["Bas Maliepaard"], "keywords": ["door", "van", "sepetys", "ogen", "stem", "dictatuur", "en", "eigen", "heeft", "spaanse", "een", "beziet", "met", "te", "het", "stilte", "dat", "die"], "pubDate": "2021-01-02T00:00:48Z", "publicationId": "b66cd8e4-4294-3571-bcd7-e490527f1a48"}