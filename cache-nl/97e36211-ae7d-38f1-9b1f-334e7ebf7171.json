{"id": "97e36211-ae7d-38f1-9b1f-334e7ebf7171", "title": "\u2018De Slag om de Schelde\u2019 is een grootse film over het gevecht dat het lot van de nazi\u2019s bezegelde", "url": "https://trouw.nl/cultuur-media/de-slag-om-de-schelde-is-een-grootse-film-over-het-gevecht-dat-het-lot-van-de-nazi-s-bezegelde~bb98d31ec/", "summary": "Toch gaat het om een cruciaal hoofdstuk uit de Tweede Wereldoorlog.\nHet boek \u2018Slag om de Schelde 1944\u2019 uit 2019 noemt de episode van beslissend belang voor de Duitse nederlaag in het Westen.\nHet initiatief voor de film kwam van het veteranenfonds (vfonds), dat het project ook deels financierde.\nVfonds hoopt jonge mensen ermee te doordringen van het belang van vrijheid, zegt de organisatie op hun site.\n\u201cZelfs als je de film hebt gezien, heb je nog geen overzicht van de hele slag om de Schelde.", "paragraphs": ["Voordat ze hoofdrollen in de gelijknamige film speelden, hadden acteurs Gijs Blom en Susan Radder nog nooit van de slag om de Schelde gehoord. Het zij ze vergeven: qua bekendheid is de slag altijd een ondergeschoven kindje geweest \u2013 zeker vergeleken met de strijd om Arnhem of Normandi\u00eb. Niet voor niets gaat de film op Netflix \u2018The Forgotten Battle\u2019 heten.", "Toch gaat het om een cruciaal hoofdstuk uit de Tweede Wereldoorlog. Het boek \u2018Slag om de Schelde 1944\u2019 uit 2019 noemt de episode van beslissend belang voor de Duitse nederlaag in het Westen. \u201cNa de doorbraak in Normandi\u00eb was bevoorrading het grootste probleem van de geallieerden\u201d, vertelt militair historicus Tobias van Gent, die het boek schreef samen met Hans Sakkers. \u201cZe hadden een haven zo dicht mogelijk bij het front nodig. Toen ze de Schelde bevrijdden, kregen hun schepen toegang tot Antwerpen. Eisenhower zei later dat het lot van Duitsland daarmee was bezegeld.\u201d", "Van Gent (tevens Tweede Kamerlid voor de VVD) is als adviseur betrokken bij \u2018De Slag om de Schelde\u2019, die komende week in premi\u00e8re gaat. \u201cDe regisseur benaderde me af en toe met vragen, zoals hoe je in een paar minuten kunt uitleggen waar D-day om draaide. En ik heb kleine dingen in het script helpen verbeteren \u2013 hoe een bepaald antitankwapen precies werkt, wat voor type vliegtuigen in Arnhem werd ingezet, dat soort dingen.\u201d Wanneer je de duurste Nederlandse oorlogsfilm sinds \u2018Zwartboek\u2019 maakt, wil je natuurlijk wel dat de details kloppen.", "Het initiatief voor de film kwam van het veteranenfonds (vfonds), dat het project ook deels financierde. Vfonds hoopt jonge mensen ermee te doordringen van het belang van vrijheid, zegt de organisatie op hun site.", "Veel strijdtonelen", "Volgens Van Gent is de film in ieder geval spectaculair genoeg om de slag uit de vergetelheid te halen. Hij hoopt dat mensen na het kijken nog meer willen leren over hoe belangrijk de slag was. \u201cZelfs als je de film hebt gezien, heb je nog geen overzicht van de hele slag om de Schelde. Het is een ingewikkelde slag met veel strijdtonelen, in Zeeland, maar ook in Vlaanderen en Noord-Brabant. In de film dient de strijd als context voor de verhalen van drie jonge personages \u2013 een Zeeuws verzetsmeisje, een Nederlandse jongen in Duitse dienst en een Britse gliderpiloot.\u201d Die verschillende perspectieven vindt Van Gent geen zwaktebod, maar juist een kracht van de film. \u201cIn het verleden lag de nadruk in verhalen over de Tweede Wereldoorlog vaak te veel op de geallieerden. Het is historisch gezien belangrijk ook vanuit de burgers en de Duitsers te kijken.\u201d", "Daarnaast weet de historicus dat de slag om de Schelde notoir moeilijk te overzien is. \u201cIk heb geschiedenis gedoceerd in Middelburg, en hoewel mensen zich in Zeeland veel bewuster van de slag zijn dan in het noorden van het land, weet iedereen vooral wat er zich lokaal heeft afgespeeld.\u201d", "Maar wie ver genoeg uitzoomt, ziet de rode draad: het draaide allemaal om die toegang tot Antwerpen. En dat was niet voor het eerst. \u201cAl zolang Antwerpen een van de grootste havens is, is de Scheldemonding het meest bevochten stukje Nederland. Op Walcheren staan resten van verdedigingswerken van Vikingen en kastelen uit de middeleeuwen, maar ook van Napoleontische verdedigingswerken en de Atlantikwall van de Duitsers uit de Tweede Wereldoorlog.\u201d", "Susan Radder als de Zeeuwse Teuntje, die in \u2018De Slag om de Schelde\u2019 in het verzet terechtkomt.", "Niet sexy", "Waarom de laatste en grootste slag om zo\u2019n belangrijk gebied goeddeels was vergeten? Om te beginnen omdat bevoorradingsmissies niet sexy klinken. \u201cDe dramatische nederlaag na de grootschalige parachutistenaanval bij Arnhem spreekt meer tot de verbeelding dan de zwaar bevochten overwinning om de Scheldedelta\u201d, schrijven Van Gent en Sakkers in hun boek. Het schijnt zelfs dat de Britse veldmaarschalk Montgomery de slag lang negeerde omdat die niet glamoureus genoeg was.", "Maar Hollywood speelt ook een rol, zegt Van Gent. De slag om Arnhem is zo mede zo bekend geworden dankzij de film \u2018A Bridge Too Far\u2019. De Amerikanen hebben lang de geschiedschrijving van de oorlog gedomineerd, onder andere met films, en bij de slag om de Schelde waren weinig Amerikanen betrokken. Het Canadese leger dat de slag aanvoerde, heeft zich er vaak over beklaagd de Assepoester van de oorlog te zijn geweest: ze moesten veel van het vuile werk opknappen, maar werden niet uitgenodigd voor het bal.\u201d", "\u2018De Slag om de Schelde\u2019 gaat op maandag 14 december in premi\u00e8re in Vlissingen. In aanwezigheid van hoofdrolspelers Susan Radder en Gijs Blom, regisseur Matthijs van Heijningen jr., scenarist Paula van der Oest en producent Alain de Levita zal de film gedurende de dag, en in overeenstemming met het spreidingsbeleid, verschillende keren in bioscoop Cinecity worden vertoond.", "Vanaf donderdag 17 december is De Slag om de Schelde landelijk te zien, in 166 bioscoopzalen. Medio 2021 wordt de film op Netflix verwacht.", "De Slag om de Schelde, met een budget van ruim veertien miljoen euro de duurste Nederlandse oorlogsfilm sinds Paul Verhoevens \u2018Zwartboek\u2019, is gemaakt in het kader van 75 jaar vrijheid en sluit het herdenkingsjaar af.", "Lees ook:", "Susan Radder speelt Teuntje met de Zeeuwse no-nonsens mentaliteit", "Actrice Susan Radder vertolkt in \u2018De Slag om de Schelde\u2019 de rol van Teuntje, een nuchtere Zeeuwse die met gevaar voor eigen leven het verzet in gaat.", "Gijs Blom wil begrijpen wat Marinus drijft", "Acteur Gijs Blom speelt in \u2018De Slag om de Schelde\u2019 de rol van Marinus, een jonge, stille soldaat die aan de verkeerde kant staat en beseft dat hij niet meer terug kan."], "authors": ["Rufus Kain"], "keywords": ["gevecht", "van", "grootse", "film", "het", "nazis", "slag", "lot", "een", "om", "en", "dat", "schelde", "voor"], "pubDate": "2020-12-10T10:16:00+01:00", "publicationId": "b66cd8e4-4294-3571-bcd7-e490527f1a48"}