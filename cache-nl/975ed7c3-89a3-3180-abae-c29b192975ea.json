{"id": "975ed7c3-89a3-3180-abae-c29b192975ea", "title": "Een piratenkapitein en een bijdehand meisje bevrijden Zeeburgerdam", "url": "https://trouw.nl/nieuws/een-piratenkapitein-en-een-bijdehand-meisje-bevrijden-zeeburgerdam~b6ac098e/", "summary": "Een meisje beklimt in het donker een klif boven de kolkende zee om bij een afgelegen caf\u00e9 te komen, dat toepasselijk \u2018De afgrond\u2019 heet.\nHij moet haar helpen haar woonplaats Zeeburgerdam te bevrijden, die door zijn voormalige piratenbende \u2018De 5 slangen\u2019 is ingenomen.\nDat blijkt zijn sterkste kant: het neerzetten van wonder\u00adlijke decors en het scheppen van kleurrijke personages.\nEn er is natuurlijk ook een slechterik: \u00adpiratenhoofdman Ramon, wiens jas niet rood is \u00e1ls bloed, maar v\u00e1n bloed.\nDaar kalefateren Mus en haar helpers een nagenoeg verkoold schip op om mee naar Zeeburgerdam te varen en de piraten te ver\u00adjagen.", "paragraphs": ["Een meisje beklimt in het donker een klif boven de kolkende zee om bij een afgelegen caf\u00e9 te komen, dat toepasselijk \u2018De afgrond\u2019 heet. Deze Mus is op zoek naar de gewezen piratenkapitein Kwaadbaard. Hij moet haar helpen haar woonplaats Zeeburgerdam te bevrijden, die door zijn voormalige piratenbende \u2018De 5 slangen\u2019 is ingenomen.", "Al op de eerste bladzijden is duidelijk wat voor boek dit is: een spannend avonturen\u00adverhaal. Op trefzekere toon, met humor en merkbaar verzinplezier roept (stem)acteur Kevin Hassing in zijn debuut de wereld van de bijdehante Mus tot leven. Dat blijkt zijn sterkste kant: het neerzetten van wonder\u00adlijke decors en het scheppen van kleurrijke personages.", "Bij Mus en kapitein Kwaadbaard, die uit wraak belooft te helpen als hij hoort dat zijn geroofde zoon bij de bende zit, sluiten zich geweldige figuren aan: Buffel, de meer dan twee meter lange spierbundel met gouden tanden, de broer van Kwaadbaard, die gekleed is in een struik, en Kromme Kareltje, die moet giechelen om geweld en z\u00f3 krom loopt dat hij via een spiegeltje de wereld inkijkt. En er is natuurlijk ook een slechterik: \u00adpiratenhoofdman Ramon, wiens jas niet rood is \u00e1ls bloed, maar v\u00e1n bloed.", "Het dorp Splinterdijk is een filmische plek waar je weleens zou willen rondkijken", "De decors spreken ook tot de verbeelding: zo woont Kwaadbaards broer in een \u00adgigantische boomhut waar een schier oneindige wenteltrap naartoe leidt. Hassing vult geestig twee\u00ebnhalve bladzijde met de woorden \u2018tree voor tree voor tree\u2019 om de lange tocht naar boven voelbaar te maken. Ook het ruige dorp Splinterdijk, met oude scheepswrakken als huizen, is zo\u2019n filmische plek waar je weleens zou willen rondkijken.", "Daar kalefateren Mus en haar helpers een nagenoeg verkoold schip op om mee naar Zeeburgerdam te varen en de piraten te ver\u00adjagen. De confrontatie met de bende verloopt bepaald niet kinderachtig: Hassing beschrijft plastisch een paar bloedige gevechten, met soms dodelijke afloop.", "Een lekker voorleesboek is dit dus zeker, maar Hassing mag in het aangekondigde vervolg zijn personages wel veel meer uitdiepen. Van hoofdpersoon Mus weten we op bladzijde 240 nauwelijks meer dan op pagina 1. Wat drijft haar? Wat heeft zij uit te zoeken in het leven? Hoe Kwaadbaards zoon zich uiteindelijk opstelt, is bovendien vrij ongeloofwaardig. Aandacht voor de psychologie zal de plot, die nu wat vlak blijft (waarom bezetten de piraten \u00fcberhaupt Zeeburgerdam?) vanzelf meer bodem geven.", "Kevin Hassing", "Mus & Kapitein Kwaadbaard en de 5 slangen", "illustratie Linde Faas", "10+, Luitingh-Sijthoff;", "240 blz. \u20ac 16,99"], "authors": ["Bas Maliepaard"], "keywords": ["van", "het", "op", "met", "piratenkapitein", "zijn", "meisje", "zeeburgerdam", "die", "een", "en", "bevrijden", "te", "bijdehand", "mus"], "pubDate": "2020-11-14T21:48:00+01:00", "publicationId": "b66cd8e4-4294-3571-bcd7-e490527f1a48"}