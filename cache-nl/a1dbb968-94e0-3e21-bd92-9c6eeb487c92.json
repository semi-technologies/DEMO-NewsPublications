{"id": "a1dbb968-94e0-3e21-bd92-9c6eeb487c92", "title": "Action verkoopt \u2018essenti\u00eble\u2019 kaarsen, badzout en snoep \u2013 maar vanaf morgen niet meer", "url": "https://www.nrc.nl/nieuws/2020/12/16/action-verkoopt-essentiele-kaarsen-badzout-en-snoep-maar-vanaf-morgen-niet-meer-a4024116", "summary": "D66-Kamerlid Kees Verhoeven riep bedrijven op om \u201eniet te zoeken naar mazen in de regels maar collectief de schouders eronder te zetten\u201d.\n\u201eGrote winkelketens als Action en Wibra, hebben bedacht dat ze hun deuren wel weer kunnen openen.\nMensen moeten toch zo veel mogelijk thuisblijven?\u201dZelfs de topman en eigenaar van het moederbedrijf van winkelketen Blokker liet zijn afkeuring blijken.\nDinsdag had het nog laten weten dat winkels die voor 30 procent van hun omzet afhankelijk zijn van essenti\u00eble producten open mochten.\n\u201ePolitici zouden zich mogen realiseren dat mensen met een kleine portemonnee bij ons essenti\u00eble producten kopen en dat Action niet alleen maar \u2018funshoppen\u2019 is.", "paragraphs": ["Het Action-filiaal nabij de Rotterdamse binnenstad ziet er woensdagmiddag uit alsof ieder moment een schilderploeg de plafonds komt witten. Met plastic verfzeiltjes die normaal voor het afdekken van de vloer en meubels worden gebruikt, is woensdagochtend in allerijl de niet-essenti\u00eble voorraad afgeschermd: van verfgerei tot kinderspeelgoed.", "\u201eWe staan voor je klaar met essenti\u00eble producten\u201d, valt te lezen op uitgeprinte A4\u2019tjes. In de w\u00e9l toegankelijke schappen liggen onder meer kaarsen, badzout, keukenreiniger, pindakaas voor tuinvogels, wc-borstels, grote witte potten prote\u00efnepoeder, deodorant, ruitenwisservloeistof en ladingen snoep, chocola en chips. Een handvol klanten sjokt gedesori\u00ebnteerd door de grotendeels afgeplakte gangpaden.", "Winkelketen Action groeide woensdag in korte tijd uit tot het middelpunt van een nationale rel. Nadat de HEMA (540 filialen) vrijwel onmiddellijk na de lockdown-toespraak van premier Rutte aankondigde essenti\u00eble spullen te blijven verkopen om andere winkels te \u201eontlasten\u201d, liet winkelketen Action woensdagochtend weten dat alle 400 winkels \u2019s middags weer open zouden gaan. Zo \u201ehelpen wij de druk op supermarkten verlichten\u201d, stelde de winkelketen in een verklaring. Action beloofde alleen het \u2018essenti\u00eble\u2019 assortiment te verkopen, precies zoals het in november ook deed in honderden filialen tijdens de lockdowns in Belgi\u00eb en Frankrijk.", "Lees ook: Hema is ineens \u2018essentieel\u00b4, of niet?", "\u2018Slimmigheidjes\u2019 van Action", "Politici reageerden fel. Het kabinet had maandag een lockdown aangekondigd waarbij alle winkels gesloten zijn. Alleen voor winkels die voorzien in een eerste levensbehoefte (denk: levensmiddelen, drogisterij-artikelen) geldt een uitzondering.", "ChristenUnie-Kamerlid Eppo Bruins typeerde Action op Twitter als een winkel \u201eom goedkoop spulletjes te kopen die je niet nodig hebt en anders niet gekocht had\u201d. \u201ePijn aan de ogen\u201d kreeg hij van \u201eslimmigheidjes\u201d van de winkelketen.", "D66-Kamerlid Kees Verhoeven riep bedrijven op om \u201eniet te zoeken naar mazen in de regels maar collectief de schouders eronder te zetten\u201d. \u201eGrote winkelketens als Action en Wibra, hebben bedacht dat ze hun deuren wel weer kunnen openen. Nog even en meubelzaken en bouwmarkten gaan ook open.\u201d", "GroenLinks-leider Jesse Klaver omschreef het opengaan van Action, HEMA en Wibra, waarvan vakbond FNV openingsplannen openbaarde, \u201eals precies het tegenovergestelde van de solidariteit die tijdens deze lockdown hard nodig is\u201d.", "FNV sloeg dinsdagavond alarm nadat Wibra-medewerkers lieten weten dat de winkels open zouden gaan", "FNV-bestuurder Linda Vermeulen stelt veel bezorgde winkelwerknemers te hebben gesproken. \u201eHet is zo onverantwoord van die ceo\u2019s die zich in allerlei bochten wringen om snoep als essentieel goed aangemerkt te krijgen\u201d, vertelt ze telefonisch. Zij sloeg dinsdagavond alarm nadat ze van Wibra-medewerkers signalen kreeg dat de winkels open zouden gaan. \u201eEr is een lockdown, de besmettingen lopen op. Mensen moeten toch zo veel mogelijk thuisblijven?\u201d", "Zelfs de topman en eigenaar van het moederbedrijf van winkelketen Blokker liet zijn afkeuring blijken. \u201eAls een van Nederlands grootste retailers nemen wij onze verantwoordelijkheid om de maatregelen te gehoorzamen zodat wij het virus er weer zo snel mogelijk onder krijgen en terug naar normaal kunnen\u201d, stelt Michiel Witteveen in een persbericht.", "Afgedekte schappen in de Action. Foto Koen van Weel", "\u2018Weinig fun\u2019", "Alle kritiek ontging het kabinet niet. Dinsdag had het nog laten weten dat winkels die voor 30 procent van hun omzet afhankelijk zijn van essenti\u00eble producten open mochten. Woensdag kwam het kabinet met \u201everduidelijkingen en aanscherpingen\u201d van het beleid. Voortaan mogen alleen nog winkels die voor minimaal 70 procent van hun omzet afhankelijk zijn van essenti\u00eble producten open blijven, maakten minister van Economische Zaken Eric Wiebes (VVD) en zijn staatssecretaris Mona Keijzer (CDA) dinsdagmiddag via een brief aan winkeliers bekend. Minister van Volksgezondheid Hugo de Jonge (CDA) zei over de winkels: \u201eDit is niet het moment om de randen van de regels op te zoeken en daarom kan het gewoon niet.\u201d", "Lees ook: Sorry, u bent helaas niet essentieel", "Action en HEMA halen die grens niet. \u201eAls dat betekent dat wij onze deuren moeten sluiten om de gezondheid te waarborgen, dan doen we dat\u201d, liet HEMA-topman Tjeerd Jegen daarop weten. Hema sluit vanaf donderdag alle filialen.", "Ook Action is ondanks de ombouwactie vanaf donderdag dicht, zegt een woordvoerder desgevraagd. Ze hekelt de suggestie dat Action de randjes zou hebben opgezocht en wijst erop dat er met het ministerie van Economische Zaken overleg is geweest over de opening. Het ministerie ontkent Action toestemming te hebben gegeven.", "\u201eHet gaat ons erom dat corona onder de duim komt, dus wij gaan ons uiteraard aan de nieuwe regels houden\u201d, stelt de Action-woordvoerder die vindt dat politici \u201eflauw\u201d op de opening hebben gereageerd. \u201ePolitici zouden zich mogen realiseren dat mensen met een kleine portemonnee bij ons essenti\u00eble producten kopen en dat Action niet alleen maar \u2018funshoppen\u2019 is. Die kant is vandaag helemaal afgedekt en daarna was er weinig fun aan.\u201d", "NRC Vandaag Elke ochtend een overzicht van onze beste stukken en al het belangrijke andere nieuws Inschrijven", "Een versie van dit artikel verscheen ook in NRC Handelsblad van 17 december 2020"], "authors": ["Camil Driessen", "Leestijd Minuten"], "keywords": ["van", "dat", "verkoopt", "die", "morgen", "niet", "kaarsen", "een", "en", "maar", "essenti\u00eble", "te", "snoep", "vanaf", "meer", "winkels", "het", "action"], "pubDate": "2020-12-16T00:00:00Z", "publicationId": "523804ef-c522-3326-9bed-36886aac98cb"}