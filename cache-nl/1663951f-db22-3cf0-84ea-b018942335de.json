{"id": "1663951f-db22-3cf0-84ea-b018942335de", "title": "\u2018Nou, nou, die M\u00e1xima,\u2019 dacht ik nog", "url": "https://www.volkskrant.nl/columns-opinie/nou-nou-die-maxima-dacht-ik-nog~b97203bd/", "summary": "Aan die conclusie gingen nog een aantal sociale uitglijders vooraf waar ik liever niet meer op terugkom, als u het niet erg vindt.\nNou ben ik met een natte vinger te lijmen, dus voelde me meteen heel wat.\nZelf dacht ik dat het met een druppeltje of een zalfje wel verholpen zou zijn.\nEr volgde een hele serie tests die qua apparatuur en vraagstelling een stuk geavanceerder waren dan die met de stemvork.\n\u2018Nou, nou, die M\u00e1xima\u2019, dacht ik nog al bladerend, maar toen ik opkeek zag ik de andere wachtenden als drenkelingen met hun armen naar me maaien.", "paragraphs": ["Auteur en scenarist Manon Spierenburg schrijft wekelijks een column over hoe het steeds stiller wordt om haar heen nu ze doof wordt.", "We begonnen zo zoetjesaan te vermoeden dat de audio haperde, toen ik niemand meer kon verstaan zodra het donker werd. Aan die conclusie gingen nog een aantal sociale uitglijders vooraf waar ik liever niet meer op terugkom, als u het niet erg vindt. Dat soort ontboezemingen horen thuis op het sterfbed, wat vroeg genoeg is om nog even je straatje schoon te vegen.", "Mijn geliefde zei met een vies gezicht dat ik mijn oren maar eens moest laten uitspuiten. Dat kon bij de huisarts, elke dinsdag tussen de middag. Het duurde nog drie weken voordat ik op de behandeltafel lag om ontmaskerd te worden als smeerkees. Alleen gebeurde dat niet. Brandschoon, zei de dokter. Geen obstakels in de gehoorgang. Nou ben ik met een natte vinger te lijmen, dus voelde me meteen heel wat. Schone oren, baby! Dat je het weet. Ik kreeg een verwijzing voor de kno-arts.", "Zelf dacht ik dat het met een druppeltje of een zalfje wel verholpen zou zijn. Mijn vrienden vermoedden dat het psychosomatisch was, omdat ik inderdaad weinig geduld heb met dat oeverloze geouwehoer over niets vanwege de gezelligheid. Wat mij betreft hoeven de stilten niet per se opgevuld te worden. Met de kennis van nu begrijp ik dat een stuk beter: ik noem de stille, serene wereld waarin ik tegenwoordig leef Sublantis, want het klinkt bij mij alsof je onder water bent. Dat is lekker rustig, maar een praatje maken is een uitputtingsslag vanjewelste.", "Hoewel we dus dachten dat het allemaal wel zou loslopen, viel ik al bij de eerste, meest globale test door de mand. De kno-arts hield een stemvork bij mijn hoofd en vroeg me aan te geven vanaf welk punt het geluid wegviel. Welk geluid? Dat was niet het gewenste antwoord, zag ik aan zijn lichaamstaal. Beati pauperes spiritu. Natuurlijk was ik toen al jaren lip- en lichaamstaal aan het lezen, maar op dat moment dacht ik nog gewoon te horen wat hij zei. Dat het niet goed was.", "Er volgde een hele serie tests die qua apparatuur en vraagstelling een stuk geavanceerder waren dan die met de stemvork. Ik zat in een studiootje, te ver van de kno-arts vandaan om te zien hoe ik het er van afbracht, want hij zat achter glas aan de knoppen. Daarna werd ik naar de wachtkamer gebracht met de leesmap van drie jaar geleden.", "\u2018Nou, nou, die M\u00e1xima\u2019, dacht ik nog al bladerend, maar toen ik opkeek zag ik de andere wachtenden als drenkelingen met hun armen naar me maaien. Ik was blijkbaar al drie keer geroepen en iedereen (die toch ook voor de kno-arts kwam) had het gehoord, behalve ik.", "De offici\u00eble uitslag was niet meer dan een formaliteit."], "authors": ["Manon Spierenburg"], "keywords": ["nog", "het", "die", "met", "m\u00e1xima", "ik", "een", "niet", "dat", "te", "en", "nou", "dacht"], "pubDate": "2020-12-09T16:28:01+01:00", "publicationId": "1a359314-37ee-33a8-8de7-301d3eb2ed28"}