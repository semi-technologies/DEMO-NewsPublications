{"id": "eed99ab0-aaee-379f-8e96-451c29a614d2", "title": "\u2018She\u2019s Gotta Have It\u2019 is een klassieker vanwege de vrije, jazzy, losjes improviserende vorm", "url": "https://trouw.nl/cultuur-media/she-s-gotta-have-it-is-een-klassieker-vanwege-de-vrije-jazzy-losjes-improviserende-vorm~b834838ce/", "summary": "Ook een film over polyamorie die niet wil lukken.\nBehalve een hoogtepunt van de Amerikaanse onafhankelijke film in die tijd \u2013 want zie een film als deze maar eens door een studio gemaakt te krijgen \u2013 is het een uitstalkast van creatieve bravoure.\nDe hele film wordt in flashback vanuit verschillende perspectieven (en zwart-wit) verteld als een analyse van waarom die liefdesrelaties mislukten.\nHoofdpersonage Nora Darling wil haar eigenheid en onafhankelijkheid behouden, maar haar geliefden denken daar anders over.\nMaar een van de redenen waarom She\u2019s Gotta Have it inmiddels als een klassieker wordt beschouwd, is z\u2019n vrije, jazzy, losjes improviserende vorm.", "paragraphs": ["Na een paar korte films debuteerde Spike Lee in 1986 met de romantische komedie \u2018She\u2019s Gotta Have It\u2019, over een jonge vrouw in New York die niet wil kiezen tussen haar drie geliefden.", "Geen romantische komedie zoals de mensheid tot dat moment ooit had gezien, al bevatte Lee\u2019s film echo\u2019s van het al even luchtige (en bejubelde) \u2018Jules et Jim\u2019 van Truffaut uit 1962. Ook een film over polyamorie die niet wil lukken.", "Behalve een hoogtepunt van de Amerikaanse onafhankelijke film in die tijd \u2013 want zie een film als deze maar eens door een studio gemaakt te krijgen \u2013 is het een uitstalkast van creatieve bravoure. De hele film wordt in flashback vanuit verschillende perspectieven (en zwart-wit) verteld als een analyse van waarom die liefdesrelaties mislukten. Hoofdpersonage Nora Darling wil haar eigenheid en onafhankelijkheid behouden, maar haar geliefden denken daar anders over. Je zou haar streven kunnen vergelijken met de onafhankelijkheid die Lee als filmmaker nastreefde, maar waar de rest van de filmindustrie anders over dacht.", "Jazzy", "Dat klinkt misschien als een complexe, doordachte film. Maar een van de redenen waarom She\u2019s Gotta Have it inmiddels als een klassieker wordt beschouwd, is z\u2019n vrije, jazzy, losjes improviserende vorm. Spike Lee speelt zelf trouwens ook mee, als een werkloze fietskoerier die Nora met z\u2019n vlotte babbel ervan probeert te overtuigen voor hem te kiezen. Misschien dat ze zelf allang weet wie haar beste optie is. Maar het gaat haar niet om de beste optie. Het gaat haar om vrijheid.", "Te zien op Netflix"], "authors": ["Ronald Rovers"], "keywords": ["shes", "vorm", "improviserende", "vanwege", "losjes", "vrije", "gotta", "te", "wil", "haar", "die", "van", "klassieker", "een", "jazzy", "film", "het", "maar", "als"], "pubDate": "2020-12-24T00:00:10Z", "publicationId": "b66cd8e4-4294-3571-bcd7-e490527f1a48"}