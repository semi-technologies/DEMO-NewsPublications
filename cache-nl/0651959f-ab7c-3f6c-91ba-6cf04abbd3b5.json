{"id": "0651959f-ab7c-3f6c-91ba-6cf04abbd3b5", "title": "Hugo de Jonge legt smeekbede Gommers en Kuipers naast zich neer", "url": "https://www.parool.nl/nederland/hugo-de-jonge-legt-smeekbede-gommers-en-kuipers-naast-zich-neer~b51ea5a6/", "summary": "Beeld ROBIN UTRECHTGommers en Kuipers deden woensdagavond in Nieuwsuur de oproep aan het kabinet om maandag al te starten met het inenten van essentieel ziekenhuispersoneel.\n\u201cWij ziekenhuizen hebben de mogelijkheid die vaccins goed te bewaren en goed uit te delen,\u201d stelde Gommers.\nDe Jonge zei toen dat hij de komende dagen gaat \u2018puzzelen\u2019 om te zien wat er mogelijk is voor het ziekenhuispersoneel.\nMinister Tamara van Ark (Medische Zorg) riep Nederlanders woensdag op om donderdagavond niet naar buiten te gaan.\n\u201cAls je je niet aan de regels houdt, wordt dat alleen maar meer.", "paragraphs": ["Minister Hugo de Jonge (Volksgezondheid, Welzijn en Sport). Beeld ROBIN UTRECHT", "Gommers en Kuipers deden woensdagavond in Nieuwsuur de oproep aan het kabinet om maandag al te starten met het inenten van essentieel ziekenhuispersoneel. \u201cWij ziekenhuizen hebben de mogelijkheid die vaccins goed te bewaren en goed uit te delen,\u201d stelde Gommers. \u201cDus ik doe een oproep om die vaccins snel naar de ziekenhuizen te sturen, zodat die ziekenhuizen dat goed kunnen doen.\u201d", "De kans dat dit maandag al gaat gebeuren, is echter nihil. De woordvoerder van De Jonge verwijst namelijk naar de reactie die de minister woensdagavond gaf, na een laatste kabinetsberaad. De Jonge zei toen dat hij de komende dagen gaat \u2018puzzelen\u2019 om te zien wat er mogelijk is voor het ziekenhuispersoneel.", "\u201cIk heb goed gehoord wat de zorg is van de ziekenhuizen, en ik begrijp die ook,\u201d aldus De Jonge. \u201cIk wil graag kijken hoe we daar een oplossing voor kunnen bedenken. Daarvoor geldt: dat vergt echt even puzzelen. Daar kom ik begin volgende week op terug.\u201d", "Voorrang ic-personeel", "De verwachting is dat De Jonge maandag een gewijzigde vaccinatiestrategie bekendmaakt. Een dag later, op dinsdag, onderbreekt de Tweede Kamer het kerstreces voor een debat over de coronacrisis. Het kabinet wil v\u00f3\u00f3r het debat duidelijkheid scheppen over de vaccinatieplannen.", "Volgens Haagse ingewijden is de kans groot dat ic-personeel voorrang krijgt bij het vaccineren. Op die manier hoopt het kabinet dat de acute zorg in ziekenhuizen niet verder in gevaar komt. Er zijn niet genoeg vaccins om \u00e1l het ziekenhuispersoneel meteen te vaccineren. De Jonge zou willen vasthouden aan 8 januari - volgende week vrijdag - als startdatum voor de vaccinatiecampagne. Daarover zei hij woensdagavond dat het \u2018uitvoeringstechnisch niet mogelijk\u2019 is om eerder te beginnen. Volgens De Jonge gaat Nederland \u2018zo snel als mogelijk, maar ook zo zorgvuldig als nodig\u2019 prikken.", "De situatie in de ziekenhuizen is nijpend. Minister Tamara van Ark (Medische Zorg) riep Nederlanders woensdag op om donderdagavond niet naar buiten te gaan. \u201cGa op oudejaarsavond met z\u2019n twee\u00ebn op de bank zitten. Doe een spelletje, maar ga niet naar buiten.\u201d", "Code zwart", "Ook premier Mark Rutte noemde de druk op de ziekenhuizen \u2018enorm\u2019. \u201cAls je je niet aan de regels houdt, wordt dat alleen maar meer. Het is prachtig dat we dit jaar voor de zorg hebben staan applaudisseren. Maar als je nu echt wilt helpen, houd je je aan alle voorschriften en steek je geen vuurwerk af.\u201d", "Het kabinet hoopt met een betere spreiding van pati\u00ebnten over het land de coronapiek te kunnen opvangen. Zo moet \u2018code zwart\u2019, waarbij ic-artsen pati\u00ebnten moeten weigeren, worden voorkomen."], "authors": ["Peter Winterman"], "keywords": ["jonge", "neer", "om", "gommers", "hugo", "te", "legt", "zich", "je", "en", "een", "kuipers", "naast", "ziekenhuizen", "op", "smeekbede", "het", "niet", "dat"], "pubDate": "2020-12-31T11:34:31Z", "publicationId": "a3002aeb-6d5a-3894-adcb-0212effbc567"}