{"id": "d9db80a9-61a7-3266-b19c-f16bf259ae71", "title": "Een op geweld uitgelopen burenruzie houdt Heerlen in zijn greep", "url": "https://volkskrant.nl/nieuws-achtergrond/een-op-geweld-uitgelopen-burenruzie-houdt-heerlen-in-zijn-greep~b27b38d8/", "summary": "Volgens de Syrische vader, Mohamad Sakka, zou de ruzie een week na de komst van een nieuwe buurman zijn begonnen.\nOp videobeelden is te zien hoe hun buurman met veel geweld het huis van het gezin binnendringt.\nBuurtbewoners verklaren tegenover de Limburger dat het geweld een reactie is op het gedrag van de Syrische vader.\nVerschillende mensen beschuldigen de woonco\u00f6peratie van een \u2018racistisch en discriminerend\u2019 statement op Facebook over de situatie rond de burenruzie.\nIn november verloor de woonco\u00f6peratie een kort geding over het uit huis plaatsen van het Syrische gezin.", "paragraphs": ["Het centrum van de Heerlen. In de stad liep een burenruzie uit de hand. Beeld Marcel van Hoorn", "Muslim Rights Watch Nederland, een \u2018belangenorganisatie van de islamitische gemeenschap in Nederland\u2019, plaatste woensdagmiddag de videobeelden op sociale media. Daarna verzamelden tientallen demonstranten zich uit solidariteit met de Syrische gezinsleden rond hun woning in de wijk Heerlerheide. De politie kwam snel ter plaatse en wist de rust in de wijk te herstellen. Daarna zouden jongeren de woning van de buurman met wie het Syrische gezin in de clinch ligt, zijn binnengedrongen en vernielingen hebben aangericht, meldt het AD.", "Verschillende verhalen", "Er gaan verschillende verhalen over de burenruzie rond. De Volkskrant kan deze nog niet verifi\u00ebren. Volgens de Syrische vader, Mohamad Sakka, zou de ruzie een week na de komst van een nieuwe buurman zijn begonnen. De Syri\u00ebrs zouden meerdere aangiftes en klachten bij de politie en de gemeente Heerlen hebben ingediend, maar zijn ontevreden over de afhandeling daarvan. Op videobeelden is te zien hoe hun buurman met veel geweld het huis van het gezin binnendringt. Hij zou ook zijn hond op het gezin hebben laten afrennen. Sakka stelt dat zijn kinderen inmiddels met \u2018angststoornissen\u2019 kampen. Buurtbewoners verklaren tegenover de Limburger dat het geweld een reactie is op het gedrag van de Syrische vader. Hij zou vrouwen en kinderen in de buurt lastigvallen.", "De burgemeester en politiechef van Heerlen reageerden vandaag in een gezamenlijke verklaring op de situatie: \u2018In samenwerking met diverse professionals doet de gemeente Heerlen op dit moment alles wat in hun macht ligt om de Syrische familie \u00e9n andere betrokkenen te ondersteunen en helpen.\u2019", "Kort geding", "De woonco\u00f6peratie van beide gezinnen, Vincio Wonen, ligt momenteel ook onder vuur. Verschillende mensen beschuldigen de woonco\u00f6peratie van een \u2018racistisch en discriminerend\u2019 statement op Facebook over de situatie rond de burenruzie. Vincio Wonen distantieert zich hiervan en zegt dat \u2018fake accounts onder naam en met het logo van Vincio Wonen\u2019 boodschappen verspreiden \u2018waar wij niet achter staan\u2019.", "In november verloor de woonco\u00f6peratie een kort geding over het uit huis plaatsen van het Syrische gezin. Maar, zei de rechter, \u2018dat er sprake is van overlast [door het Syrische gezin] is voldoende aannemelijk gemaakt\u2019.", "Geen van de betrokken partijen was bereikbaar voor commentaar."], "authors": ["Wafa Al Ali"], "keywords": ["van", "burenruzie", "uitgelopen", "een", "en", "syrische", "zijn", "heerlen", "op", "greep", "gezin", "houdt", "geweld", "met", "het"], "pubDate": "2020-12-17T16:43:34Z", "publicationId": "1a359314-37ee-33a8-8de7-301d3eb2ed28"}