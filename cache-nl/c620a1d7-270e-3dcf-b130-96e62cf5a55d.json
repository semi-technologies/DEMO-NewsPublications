{"id": "c620a1d7-270e-3dcf-b130-96e62cf5a55d", "title": "Lig je in het donker onder een deken? Blijf bewegen", "url": "https://trouw.nl/rubrieken/lig-je-in-het-donker-onder-een-deken-blijf-bewegen~bb338b2d/", "summary": "Blijven liggen onder de last die op je ligt is geen oplossing.\nAls jij nu onder een deken ligt en het is voornamelijk donker om je heen: blijf zachtjes bewegen, ook al weet je niet precies welke kant op.\nEn op een dag sta je voor een spiegel of zie je heel even de reflectie van jezelf in een raam en dan ligt deze fase achter je.\nOp dat moment w\u00e9\u00e9t je dat.\nMargot van Schayk is auteur van het boek \u2018Ik val niet, ik dans\u2019 en werkte als innovatiemanager bij KRO-NCRV.", "paragraphs": ["", "De dag waarop alles veranderde en de termen \u2018ongeneeslijk ziek\u2019 en \u2018palliatieve chemo\u2019 door een spreekkamer mijn kant op schoten, die dag voelde alsof ik met een rotgang de berg afviel. De berg waar ik onze route op uitstippelde en waar ik dagelijks vol enthousiasme aan vasthield, met ons kind in mijn kielzog. Toen ik eenmaal onderaan de berg zat, naast het tranenmeer, merkte ik dat ook hier geluk te vinden is. Meer zelfs dan bovenop de berg wordt gedacht.", "Om bij dat geluk te komen is het belangrijk om tegendruk te geven. Blijven liggen onder de last die op je ligt is geen oplossing. Anderen kunnen wezenlijk ook niks voor je doen, behalve vragen hoe het gaat. Even naast je komen zitten. Een licht voor je opsteken. De last voor een ander dragen is onmogelijk, hoe graag we dat ook willen. Tegendruk is daarom nodig, van binnenuit.", "Wat is tegendruk? Dit kan de gedaante hebben van een geloof waar je hoop en inspiratie uit haalt. Zoals geloven in een god of in de almighty powers van het universum. Het kan een zelfbedacht geloof zijn. Het geloof in jezelf. Zelfliefde. Een plan van aanpak met bullets op A4-tjes. Wat het ook is: tegendruk. Die deken moet iets worden opgetild om ruimte te maken voor beweging.", "Als volwassene is het moeilijker, weet ik nu", "Als kind kostte mij dat geen moeite toen ik ernstig ziek was. Het was uitgesloten dat ik onder die deken zou blijven liggen. Ik was zonder angst en vol vertrouwen in herstel. Als volwassene is het moeilijker, weet ik nu. Meer kennis van de risico\u2019s, prognoses, analyses, het ge-Google, het zelfmedelijden (wat soms geheel op zijn plaats is). Maar het doet weinig voor je. Het is veel harder werken om tegendruk te geven als je geen kind meer bent.", "Als jij nu onder een deken ligt en het is voornamelijk donker om je heen: blijf zachtjes bewegen, ook al weet je niet precies welke kant op. Een stukje vooruit, een stukje opzij. Met iedere diepe ademhaling wordt jouw ruimte weer iets groter. En op een dag sta je voor een spiegel of zie je heel even de reflectie van jezelf in een raam en dan ligt deze fase achter je. Op dat moment w\u00e9\u00e9t je dat. Zo heb ik het zelf vaak meegemaakt. De eenzaamheid van een crisis is ook steeds een situatie waarin ik groeide. In wijsheid en in kracht. In de overtuiging dat ik nergens echt bang voor hoef te zijn, dat het goed komt. Zoals het \u00eds. Ook als het niet \u2018perfect\u2019 is.", "Geloven dat je alles aan kunt", "Mijn zoon (7) laat me deze week weer zien hoe vanzelfsprekend het voor kinderen is om zich niet te laten verpletteren. We maakten een afspraak bij een kinderpsycholoog tegen wie hij eens vrijuit zou kunnen zeggen hoe het is om zo\u2019n zieke moeder te hebben, en al dat gedoe eromheen. Het leek hem onnodig maar als wij het graag wilden, nou vooruit. Op school kondigde hij zelf bij de juf aan dat hij morgen iets eerder zou worden opgehaald omdat hij \u2018naar een waarzegster\u2019 zou gaan. Na de afspraak keek hij me aan en zei: \u2018ik heb gezegd dat ik me geen zorgen maak om jou.\u2019 Geloven dat je alles aan kunt, wat er ook voor je ligt. Zijn onbevangen optimisme inspireert me om tegendruk te blijven geven. Dat is het geluk onderaan die berg. En dat is wat we voor elkaar kunnen doen in deze tijd.", "Margot van Schayk is auteur van het boek \u2018Ik val niet, ik dans\u2019 en werkte als innovatiemanager bij KRO-NCRV. Ze woont samen met haar man en hun zevenjarige zoon.", "Lees ook: onverwachte mededeling \u2018foute boel\u2019", "Margot van Schayk (46) overleefde kanker als kind maar kreeg de ziekte drie keer terug vanaf haar 34ste. Deze keer is het ongeneeslijk. Ze schrijft zes columns over levenslust en doodsangst."], "authors": ["Margot Van Schayk"], "keywords": ["deken", "van", "lig", "het", "op", "ik", "een", "onder", "je", "blijf", "donker", "bewegen", "dat", "en", "te", "voor"], "pubDate": "2020-12-02T11:46:00+01:00", "publicationId": "b66cd8e4-4294-3571-bcd7-e490527f1a48"}