{"id": "17bcb63c-5bc7-3aef-aa3d-63e338452da8", "title": "Bondgirl Tanya Roberts alsnog overleden na voorbarige doodverklaring", "url": "https://nos.nl/artikel/2363102-bondgirl-tanya-roberts-alsnog-overleden-na-voorbarige-doodverklaring.html", "summary": "Ze werd bekend als Stacey Sutton in de James Bond-film A View to a Kill uit 1985.\nRoberts werd op Kerstavond in het ziekenhuis opgenomen nadat ze plotseling haar bewustzijn had verloren toen ze de hond uitliet.\nTijdens zijn afscheid sloot Roberts haar ogen en kreeg O'Brien de indruk dat ze was overleden, verklaarde hij tegenover TMZ.\nO'Brien beschreef daarin hoe zijn partner \"haar mooie ogen\" voor de laatste keer sloot.\nTelefoontje van het ziekenhuisO'Brien werd gisteren door het ziekenhuis opgebeld met de mededeling dat zijn partner nog in leven was.", "paragraphs": ["De Amerikaanse actrice en Bondgirl Tanya Roberts (65) is overleden. Dat heeft haar partner laten weten via entertainmentsite TMZ, nadat de actrice afgelopen weekend ten onrechte dood werd verklaard.", "Ze werd bekend als Stacey Sutton in de James Bond-film A View to a Kill uit 1985. Ook is ze bekend van haar rol als buurvrouw Midge Pinciotti in That '70s Show.", "Roberts werd op Kerstavond in het ziekenhuis opgenomen nadat ze plotseling haar bewustzijn had verloren toen ze de hond uitliet. Het is onbekend waardoor dat werd veroorzaakt.", "Prematuur doodverklaard", "En afgelopen weekend werd Roberts doodverklaard, maar ten onrechte. Haar agent meldde haar overlijden zondag in een persbericht, maar trok die verklaring later in. Roberts' toestand was nog kritiek.", "Het misverstand zou zijn ontstaan nadat haar partner, Lance O'Brien, door het ziekenhuis op de hoogte was gebracht van haar naderende overlijden. Tijdens zijn afscheid sloot Roberts haar ogen en kreeg O'Brien de indruk dat ze was overleden, verklaarde hij tegenover TMZ.", "Hij verliet vervolgens zonder overleg met het medisch personeel het ziekenhuis en bracht de agent op de hoogte, die vervolgens een persbericht opstelde en verspreidde. O'Brien beschreef daarin hoe zijn partner \"haar mooie ogen\" voor de laatste keer sloot.", "Telefoontje van het ziekenhuis", "O'Brien werd gisteren door het ziekenhuis opgebeld met de mededeling dat zijn partner nog in leven was. Op dat moment werd hij ge\u00efnterviewd door het CBS-programma Inside Edition, waarna hij live op televisie in tranen uitbarstte. \"Het ziekenhuis vertelt me dat zij nog leeft, o mijn God!\""], "authors": [], "keywords": ["overleden", "zijn", "doodverklaring", "bondgirl", "ziekenhuis", "tanya", "roberts", "voorbarige", "ze", "dat", "partner", "op", "alsnog", "het", "haar", "werd"], "pubDate": null, "publicationId": "88173a0d-96a0-3f0e-a203-5a13f8839a59"}