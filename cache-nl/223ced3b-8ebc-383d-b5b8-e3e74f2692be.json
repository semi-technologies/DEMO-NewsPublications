{"id": "223ced3b-8ebc-383d-b5b8-e3e74f2692be", "title": "Zonder zijn imaginaire moslim zou Wilders het zoveelste lege vat zijn dat gevuld moet worden met Netflix", "url": "https://volkskrant.nl/columns-opinie/zonder-zijn-imaginaire-moslim-zou-wilders-het-zoveelste-lege-vat-zijn-dat-gevuld-moet-worden-met-netflix~b50a8173/", "summary": "Christiaan Triebert schreef dat hij later was, omdat hij zijn fiets moest repareren.\nTriebert is opgegroeid in Friesland en hoewel je het niet aan hem ziet, zegt hij, komt zijn vader uit Indonesi\u00eb.\nVoor hij zich in New York vestigde, reisde hij veel, zo liftte hij van Egypte naar Zuid-Afrika.\nDaarvoor had hij gezegd: \u2018Mensen die geen plaats kunnen maken voor een glaasje grappa zijn niet te vertrouwen.\u2019We namen afscheid.\nZonder zijn imaginaire moslim zou Wilders het zoveelste lege vat zijn dat gevuld moet worden met Netflix.", "paragraphs": ["Christiaan Triebert schreef dat hij later was, omdat hij zijn fiets moest repareren. Toen hij eenmaal tegenover me zat, praatte hij alsof we tijd tekort zouden komen. Triebert is opgegroeid in Friesland en hoewel je het niet aan hem ziet, zegt hij, komt zijn vader uit Indonesi\u00eb. Hij werkt voor het Visual Investigations-team van The New York Times; daarmee won hij een Pulitzer voor een reportage over doelbewuste bombardementen van de Russische luchtmacht op ziekenhuizen in Syri\u00eb, de reportage was gebaseerd op gesprekken van Russische gevechtsvliegers.", "Ooit had hij bij een Nederlandse krant gesolliciteerd, ze vonden wat hij deed te gedetailleerd.", "Voor hij zich in New York vestigde, reisde hij veel, zo liftte hij van Egypte naar Zuid-Afrika. \u2018Ethiopi\u00eb en Soedan waren de moeilijkste landen om te liften\u2019, vertelde hij. \u2018Lagos, een fantastische stad.\u2019", "Een uitdagend geklede vrouw kwam langs, Triebert stootte zijn grappa om. \u2018Het verlangen leeft\u2019, zei hij. Daarvoor had hij gezegd: \u2018Mensen die geen plaats kunnen maken voor een glaasje grappa zijn niet te vertrouwen.\u2019", "We namen afscheid.", "Die nacht kon ik niet slapen en ik las een interview met Wilders in de Isra\u00eblische krant Ha\u2019aretz waarin hij verklaart dat je moet handelen zoals je vijanden. Hij pleitte voor administratieve detentie (langdurige opsluiting zonder proces) en voor een artikel in de grondwet waarin staat dat onze cultuur gebaseerd is op joodse, christelijke en humanistische waarden. Die waarden werden verder niet verklaard, maar het was duidelijk: alles, zolang maar niet islamitisch.", "In het Westen is de identiteit van de middenklasse Netflix. Voor sommigen is dat te weinig identiteit, die hebben een vijand nodig. Zonder zijn imaginaire moslim zou Wilders het zoveelste lege vat zijn dat gevuld moet worden met Netflix. (Niets tegen Netflix trouwens, of tegen lege vaten.)", "Ik droomde wild over Lagos en grappa."], "authors": ["Arnon Grunberg"], "keywords": ["van", "dat", "niet", "een", "het", "moslim", "en", "wilders", "moet", "zou", "zijn", "te", "vat", "worden", "zonder", "zoveelste", "voor", "hij", "netflix"], "pubDate": "2020-12-16T15:54:01Z", "publicationId": "1a359314-37ee-33a8-8de7-301d3eb2ed28"}