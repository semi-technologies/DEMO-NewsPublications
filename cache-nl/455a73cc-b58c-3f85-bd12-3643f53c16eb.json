{"id": "455a73cc-b58c-3f85-bd12-3643f53c16eb", "title": "Nieuwe deadline: zondag moet de brexit eindelijk geregeld zijn", "url": "https://www.parool.nl/wereld/nieuwe-deadline-zondag-moet-de-brexit-eindelijk-geregeld-zijn~bf33643b/", "summary": "Premier Boris Johnson en Europees Commissievoorzitter Ursula von der Leyen.\nDe doorbraak die Johnson met zijn komst naar Brussel had willen forceren, is dus niet bereikt.\nDaar stikt het van de sint-jakobsschelpen en zonder een handelsakkoord, kunnen die zomaar 20 procent duurder worden in Europa.\nDe EU is op zijn beurt ju\u00edst uit op een level playing field: waarin Britse en Europese bedrijven straks volgens dezelfde regels handel drijven.\nEen opvallend moment v\u00f3\u00f3r Johnson en Von der Leyen aanschoven: terwijl ze poseerden voor de camera\u2019s vroeg de Duitse hem hoorbaar om afstand te houden.", "paragraphs": ["Premier Boris Johnson en Europees Commissievoorzitter Ursula von der Leyen. Beeld AP", "Terwijl de Britse premier Boris Johnson alweer in het vliegtuig terug naar Londen zat, blikte voorzitter van de Europese Commissie Ursula von der Leyen in Brussel terug op hun diner van even daarvoor. De discussies waren \u2018levendig\u2019 geweest, zei ze eufemistisch. \u201cWe hebben een duidelijk beeld van elkaars standpunten gekregen.\u201d Britse regeringsbronnen zeggen tegen de Financial Times dat de verschillen tussen beide partijen nog onverminderd groot zijn. De doorbraak die Johnson met zijn komst naar Brussel had willen forceren, is dus niet bereikt.", "\u2018Een dramatische avond boven de vis,\u2019 kopte Daily Mail donderdagochtend. De EU wil dat continentale vissers toegang krijgen tot de Britse viswateren. Daar stikt het van de sint-jakobsschelpen en zonder een handelsakkoord, kunnen die zomaar 20 procent duurder worden in Europa.", "\u2018Kan niet akkoord gaan\u2019", "Johnson legde dat woensdag aan zijn parlement uit als dat de EU van Groot-Brittanni\u00eb \u2018het enige land ter wereld zonder soevereine controle over zijn wateren\u2019 wil maken. Tegen de Europese hoofdonderhandelaar Michel Barnier zou hij volgens The Guardian hebben gezegd dat hij niet akkoord kan gaan met een deal die de Britten aan EU-regels onderwerpt. De EU is op zijn beurt ju\u00edst uit op een level playing field: waarin Britse en Europese bedrijven straks volgens dezelfde regels handel drijven.", "Een opvallend moment v\u00f3\u00f3r Johnson en Von der Leyen aanschoven: terwijl ze poseerden voor de camera\u2019s vroeg de Duitse hem hoorbaar om afstand te houden. \u201cEn doe straks meteen je mondkapje weer op.\u201d"], "authors": ["David Van Unen"], "keywords": ["von", "van", "geregeld", "brexit", "eindelijk", "op", "nieuwe", "zijn", "zondag", "moet", "een", "deadline", "en", "dat", "johnson", "niet", "britse"], "pubDate": "2020-12-10T11:19:28+01:00", "publicationId": "a3002aeb-6d5a-3894-adcb-0212effbc567"}