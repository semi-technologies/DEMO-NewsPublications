{"id": "993dacf6-8d25-36c9-b4e4-c48cf6ab26df", "title": "Belangrijkste prijs Idfa voor Iraanse docu", "url": "https://www.parool.nl/nederland/belangrijkste-prijs-idfa-voor-iraanse-docu~b6e729ad/", "summary": "Beste regieDe Idfa-award voor beste regie (5.000 euro) ging naar Vitaly Mansky\u2019s Gorbachev.\nDe prijs voor beste montage (2.500 euro) was voor het collectief Hong Kong Documentary Filmmakers voor Inside the Red Brick Wall.\nThomas Imbach won de Idfa-award voor beste camerawerk (2.500 euro) met Nemesis.\nHij kreeg de prijs ter waarde van 7.500 euro voor Dealing with Death, waarin hij gedurende zes jaar de bouw van het eerste multiculturele uitvaartcentrum van Nederland volgt: Yarden in Amsterdam-Zuidoost.\nDe 33ste editie van Idfa duurt nog tot en met 6 december.", "paragraphs": ["Beeld uit Radiograph of a Family.", "In haar intieme werk vertelt de in Iran opgegroeide, maar inmiddels in Itali\u00eb wonende Firouzeh Khosrovani het verhaal van haar ouders als metafoor voor Iran. \u201cHet is een grootse prestatie van de filmmaker dat ze zo subtiel en po\u00ebtisch laat zien hoe politiek een gezin voor altijd kan veranderen,\u201d aldus de jury. \u201cHet gebroken gezinsleven wordt dusdanig in beeld gebracht, met foto\u2019s en ensceneringen, dat ook de kijker het verlies voelt.\u201d", "Openingszin", "\u201cMoeder trouwde een foto van vader,\u201d luidt de openingszin van Radiograph of a Family, die ook de Beeld en Geluid Idfa ReFrame Award voor creatief gebruik van archiefmateriaal won. Dat moet letterlijk worden opgevat; haar moeder Tayi trouwde in Teheran met een portret van Hossein, omdat hij als student radiologie in Zwitserland niet zomaar kon terugreizen naar zijn thuisland.", "Het blijkt tekenend voor de kloof die altijd is blijven bestaan in dit huwelijk tussen de seculiere, progressieve Hossein en de traditionele, devote moslim Tayi. Zo is deze familiegeschiedenis tegelijk een r\u00f6ntgenfoto waarop de conflicten in de Iraanse maatschappij in de opmaat naar en de nasleep van de Iraanse Revolutie van 1979 zichtbaar zijn.", "Beste regie", "De Idfa-award voor beste regie (5.000 euro) ging naar Vitaly Mansky\u2019s Gorbachev. Heaven. De prijs voor beste montage (2.500 euro) was voor het collectief Hong Kong Documentary Filmmakers voor Inside the Red Brick Wall. Thomas Imbach won de Idfa-award voor beste camerawerk (2.500 euro) met Nemesis.", "De onderscheiding voor de beste Nederlandse documentaire ging naar Paul Sin Nam Rigter. Hij kreeg de prijs ter waarde van 7.500 euro voor Dealing with Death, waarin hij gedurende zes jaar de bouw van het eerste multiculturele uitvaartcentrum van Nederland volgt: Yarden in Amsterdam-Zuidoost. Zondag 6 december is de film nog te zien in een speciale, mede door Het Parool georganiseerde online-vertoning, met een introductie van Femke van der Laan en een nagesprek (Idfa Online Cinema 2, 18.30 uur).", "Bijzondere vermelding", "Pieter-Rim de Kroon kreeg een bijzondere vermelding voor Silence of the Tides, \u2018een prachtig vormgegeven portret van een pulserende natuur, die kijkers uitnodigt om zelf op zoek te gaan naar associaties en betekenis\u2019. Aboozar Amini kreeg uit handen van Marina Meijer \u2013 de winnaar van vorig jaar \u2013 het Prins Bernhard Cultuurfonds Documentaire Stipendium ter waarde van 50.000 euro.", "De Idfa Awards Ceremony vond plaats in de Brakke Grond en was wereldwijd online te volgen. Online noteerde Idfa tot op heden ruim 60.000 \u2018filmbezoeken\u2019. De 33ste editie van Idfa duurt nog tot en met 6 december."], "authors": ["Jan Pieter Ekker"], "keywords": ["van", "belangrijkste", "het", "iraanse", "naar", "idfa", "met", "prijs", "beste", "een", "en", "docu", "euro", "voor"], "pubDate": "2020-11-26T19:15:00+01:00", "publicationId": "a3002aeb-6d5a-3894-adcb-0212effbc567"}