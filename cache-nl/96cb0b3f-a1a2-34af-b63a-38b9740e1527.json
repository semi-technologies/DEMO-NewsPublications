{"id": "96cb0b3f-a1a2-34af-b63a-38b9740e1527", "title": "In horrorfilm \u2018The Dark and the Wicked\u2019 is het gevoel van angst allesoverheersend", "url": "https://trouw.nl/cultuur-media/in-horrorfilm-the-dark-and-the-wicked-is-het-gevoel-van-angst-allesoverheersend~b7335e4b/", "summary": "\u2018Relic\u2019, onlangs in Nederlandse bioscopen te zien, nam de kijker mee in de verwarrende, angstaanjagende ervaring van een beginnende dementie.\nIn \u2018The Dark and the Wicked\u2019 draait het om de op handen zijnde dood van een oude, bijna comateuze man en de angst van de rest van het gezin voor wat er na de dood met zijn ziel gebeurt: was er wel liefde in het gezin?\nGeen echte monsters dus, op de afgelegen boerderij in Texas waar de man op sterven ligt.\nMaar wel flinke, ouderwetse schrikeffecten en vooral een allesoverheersend gevoel van angst, verval en het naderende einde.\nTegelijk voelt het horrorgenre als het perfecte werkterrein voor een filmmaker die het onheil wil laten zien dat we, net als dit gezin, soms over onszelf afroepen.", "paragraphs": ["The Dark and the Wicked", "Regie Bryan Bertino", "Met Marin Ireland, Michael Abbott Jr., Julie Oliver-Touchstone", "\u2605\u2605\u2605", "In het horrorgenre is de gruwel al lang een metafoor voor dingen die in onze werkelijkheid tussen mensen mis zijn. De moordclown in Stephen Kings \u2018IT\u2019 bijvoorbeeld was een manifestatie van de vijandigheid die in een klein stadje tussen de bewoners groeide en die via de clown een weg naar buiten vond.", "In recente horrorfilms is de dreiging subtieler. In plaats van monsters en psychopaten wordt sterk ingezet op sfeer. \u2018Relic\u2019, onlangs in Nederlandse bioscopen te zien, nam de kijker mee in de verwarrende, angstaanjagende ervaring van een beginnende dementie.", "In \u2018The Dark and the Wicked\u2019 draait het om de op handen zijnde dood van een oude, bijna comateuze man en de angst van de rest van het gezin voor wat er na de dood met zijn ziel gebeurt: was er wel liefde in het gezin? Hebben ze alles wel gezegd? Komt de duivel zijn ziel halen?", "Geen echte monsters dus, op de afgelegen boerderij in Texas waar de man op sterven ligt. Maar wel flinke, ouderwetse schrikeffecten en vooral een allesoverheersend gevoel van angst, verval en het naderende einde. Al weten de volwassen zoon en dochter van de man zeker dat de bovennatuurlijke dreiging niet alleen in hun hoofd zit. De angst is intens, hoewel op sommige momenten ook weer te tam.", "Tegelijk voelt het horrorgenre als het perfecte werkterrein voor een filmmaker die het onheil wil laten zien dat we, net als dit gezin, soms over onszelf afroepen."], "authors": ["Ronald Rovers"], "keywords": ["zijn", "van", "allesoverheersend", "man", "voor", "en", "een", "dark", "horrorfilm", "angst", "op", "gevoel", "het", "wel", "die", "wicked"], "pubDate": "2020-12-03T13:33:00Z", "publicationId": "b66cd8e4-4294-3571-bcd7-e490527f1a48"}