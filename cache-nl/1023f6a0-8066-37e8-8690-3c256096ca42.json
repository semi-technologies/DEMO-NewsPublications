{"id": "1023f6a0-8066-37e8-8690-3c256096ca42", "title": "NUcheckt: Nederlandse corona-app heeft geen toegang tot je contacten", "url": "https://nu.nl/nucheckt/6084961/nucheckt-nederlandse-corona-app-heeft-geen-toegang-tot-je-contacten.html", "summary": "Dit keer kijken we naar de volgende bewering: \"CoronaMelder heeft toegang tot je contacten en kan deze identificeren, volgen en lokaliseren\".\nDe CoronaMelder weet niet wie je bent en waar je je precies bevindt.\nAls je de app niet hebt, kan je uiteraard nooit een melding krijgen, ook niet als bijvoorbeeld een van je vrienden besmet is met het coronavirus.\nOok krijg je een advies over wat je nu het beste kunt doen.\nOok privacydeskundige ziet geen waarheid in berichtPrivacy- en cyberveiligheidsdeskundige Brenno de Winter vertelde eerder aan factcheckers van DPA dat het bericht niet klopt, omdat de Nederlandse app geen toegang heeft tot de locatie, socialemedia-accounts en contactenlijst van je telefoon.", "paragraphs": ["NUcheckt beoordeelt berichten op hun betrouwbaarheid. Dit keer kijken we naar de volgende bewering: \"CoronaMelder heeft toegang tot je contacten en kan deze identificeren, volgen en lokaliseren\". Deze bewering klopt niet.", "NUcheckt kreeg via de e-mail een Facebook-bericht getipt waarin wordt opgeroepen om contacten te verwijderen, voordat iemand de Nederlandse corona-app, CoronaMelder, gaat downloaden. Volgens het bericht zou de app toestemming hebben om aan de hand van de telefoonnummers in de contactenlijst personen te identificeren, lokaliseren en volgen.", "Door: screenshot", "Deze bewering is onjuist. De CoronaMelder vraagt namelijk niet om een naam of e-mailadres. Bovendien worden er geen locatiegegevens gebruikt. De CoronaMelder weet niet wie je bent en waar je je precies bevindt.", "Waar komt het bericht vandaan?", "Het bericht verscheen na de ingebruikname van de CoronaMelder op zaterdag 10 oktober voor het eerst op Facebook. Ook op Twitter ging het bericht rond.", "Volgens woordvoerder Tom Kummel van het ministerie van Volksgezondheid, Welzijn en Sport is het uitgesloten dat je contacten en de contacten daarvan bekend zijn bij de overheid wanneer je de app gebruikt. \"De app wisselt geen contactgegevens uit\", aldus Kummel.", "Zo werkt de CoronaMelder wel", "Hoe werkt de app dan wel? Als je de CoronaMelder installeert, word je via een melding gewaarschuwd wanneer je minimaal vijftien minuten bij iemand in de buurt bent geweest die achteraf besmet bleek te zijn met het coronavirus \u00e9n die toestemming geeft om de mensen die in de buurt waren te waarschuwen.", "Beide personen moeten hiervoor de app gebruiken. Als je de app niet hebt, kan je uiteraard nooit een melding krijgen, ook niet als bijvoorbeeld een van je vrienden besmet is met het coronavirus.", "De CoronaMelder maakt op iedere telefoon een eigen willekeurige code aan die elk kwartier wijzigt. Je telefoon wisselt jouw willekeurige codes uit met de codes op de telefoons van anderen die de CoronaMelder gebruiken en minimaal een kwartier bij jou in de buurt zijn. De codes worden veertien dagen op je telefoon bewaard en daarna automatisch verwijderd.", "88 Zo weet de corona-app dat jij mogelijk besmet bent", "Zo geef je een besmetting door in de app", "Als iemand door de GGD positief wordt getest op COVID-19, kan deze persoon ervoor kiezen om anderen te waarschuwen via de CoronaMelder. Alleen de GGD kan ervoor zorgen dat er daadwerkelijk een melding wordt gestuurd naar andere gebruikers. Zo wordt voorkomen dat mensen die geen corona hebben een melding uitsturen.", "Vervolgens krijgen alle personen die de app gebruiken en waarmee de telefoon van de besmette persoon de afgelopen dagen codes heeft uitgewisseld, een waarschuwingsmelding. In de melding staat dat je mogelijk extra kans op besmetting hebt opgelopen. Ook krijg je een advies over wat je nu het beste kunt doen.", "Ook privacydeskundige ziet geen waarheid in bericht", "Privacy- en cyberveiligheidsdeskundige Brenno de Winter vertelde eerder aan factcheckers van DPA dat het bericht niet klopt, omdat de Nederlandse app geen toegang heeft tot de locatie, socialemedia-accounts en contactenlijst van je telefoon. Als expert testte De Winter de app voor het ministerie van Volksgezondheid, Welzijn en Sport.", "Heb jij ook een bericht of bewering gezien waarvan je de juistheid betwijfelt? Mail naar factcheck@nu.nl en dan gaan wij ermee aan de slag."], "authors": ["Door", "Emma Van Kampen"], "keywords": ["van", "dat", "die", "coronamelder", "een", "nucheckt", "en", "coronaapp", "toegang", "geen", "contacten", "app", "nederlandse", "tot", "heeft", "op", "je", "het"], "pubDate": null, "publicationId": "4d7a0f80-7953-388c-9af8-e7a437b5632e"}