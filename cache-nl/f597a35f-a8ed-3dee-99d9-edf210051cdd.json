{"id": "f597a35f-a8ed-3dee-99d9-edf210051cdd", "title": "Een acteur die iemand de huid vol scheldt: v\u00f3\u00f3r 2020 leidde dat nog weleens tot imagoschade", "url": "https://volkskrant.nl/cultuur-media/een-acteur-die-iemand-de-huid-vol-scheldt-voor-2020-leidde-dat-nog-weleens-tot-imagoschade~b9b59182/", "summary": "Beeld Mondadori Portfolio via GettyWoest werd Tom Cruise toen hij op de Britse filmset van Mission: Impossible 7 twee medewerkers samen op een laptop zag kijken.\n\u2018Nog een keer en jullie zijn ontslagen.\u2019 En: \u2018De filmindustrie heeft het ontzettend moeilijk en wij produceren een van de weinige films die gemaakt kunnen worden.\nMaar als het onderdeel was van een charmeoffensief/publiciteitscampagne, was het wel een risicovolle zet.\nAlec Baldwin die zijn 11-jarige dochter op een voicemail uitscheldt voor \u2018dom varken\u2019, Christian Bale die zijn cameraman de huid vol scheldt op de set van Terminator Salvation.\nWe zijn ge\u00ebvolueerd tot een betweterige menssoort die een skivakantie asocialer vindt dan iemand de huid vol schelden.", "paragraphs": ["Tom Cruise op de set van Mission Impossible 7, in Rome op 29 november 2020. Beeld Mondadori Portfolio via Getty", "Woest werd Tom Cruise toen hij op de Britse filmset van Mission: Impossible 7 twee medewerkers samen op een laptop zag kijken. Geen mondkapjes, geen afstand. Meltdown.", "Dankzij een uitgelekte geluidsopname kon iedereen meegenieten. \u2018Dit wil ik nooit meer zien\u2019, schreeuwde hij ze toe. \u2018Nog een keer en jullie zijn ontslagen.\u2019 En: \u2018De filmindustrie heeft het ontzettend moeilijk en wij produceren een van de weinige films die gemaakt kunnen worden. Pak in hemelsnaam je verantwoordelijkheid! Er zijn zo veel collega\u2019s die geen werk meer hebben, geen eten meer kunnen kopen of kunnen sparen om hun kind te laten studeren.\u2019", "Hij heeft helemaal gelijk natuurlijk. Het is een wonder dat er nog wordt gewerkt op filmsets. En regels zijn er niet om de marges op te zoeken. \u2018Laat dit op repeat horen in de Wibra/de Action/de Hema/op Schiphol\u2019: de reacties op sociale media waren overwegend pro-Cruise. Hij is de man die roept wat w\u00edj, alle Nederlanders die zich w\u00e9l braaf aan de regels houden, of nou ja, aan zo veel mogelijk dan, allemaal tegen Die Anderen hadden willen schreeuwen, als we ons huis uit hadden gemogen, natuurlijk.", "Ergens kan ik me niet aan de indruk onttrekken dat deze uitbarsting van Cruise niet helemaal spontaan was. Het betoog was \u2013 inclusief een aantal \u2018fucks\u2019 \u2013 iets te goed geformuleerd voor iemand die \u00e9cht een rode waas voor de ogen heeft. Maar als het onderdeel was van een charmeoffensief/publiciteitscampagne, was het wel een risicovolle zet. Eerder kwamen schreeuwende acteurs nooit zo goed weg met uitgelekte tirades.", "Acteur Mel Gibson die tegen zijn ex schreeuwt dat hij haar huis in de fik komt steken en ze het verdient als ze wordt verkracht door \u2018a pack of niggers\u2019. Alec Baldwin die zijn 11-jarige dochter op een voicemail uitscheldt voor \u2018dom varken\u2019, Christian Bale die zijn cameraman de huid vol scheldt op de set van Terminator Salvation. Hoor ze grommen, hoor ze snuiven \u2013 schreeuwende mensen h\u00f3ren is nog akeliger dan erover lezen. Het is een pijnlijke val van decorum die permanente imagoschade oplevert.", "Maar niet in 2020. Binnen een jaar tijd heeft covid-19 een wereld gecre\u00eberd waarin een flippende, waarschijnlijk overspannen Hollywoodster die zijn werknemers afblaft de voice of reason is, terwijl hij zijn leven niet zeker zou zijn als hij \u2013 bijvoorbeeld \u2013 een blije foto van een drukbezocht kerstdiner zou delen. We zijn ge\u00ebvolueerd tot een betweterige menssoort die een skivakantie asocialer vindt dan iemand de huid vol schelden. Fijne feestdagen!"], "authors": ["Floortje Smit"], "keywords": ["van", "vol", "scheldt", "nog", "die", "een", "niet", "het", "en", "ze", "iemand", "zijn", "imagoschade", "tot", "op", "weleens", "v\u00f3\u00f3r", "leidde", "hij", "huid"], "pubDate": "2020-12-16T15:16:25Z", "publicationId": "1a359314-37ee-33a8-8de7-301d3eb2ed28"}