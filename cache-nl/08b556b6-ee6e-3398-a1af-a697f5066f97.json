{"id": "08b556b6-ee6e-3398-a1af-a697f5066f97", "title": "\u2018Covid-Olleke-Bollekes\u2019: de literatuur heeft er een thema bij", "url": "https://trouw.nl/nieuws/covid-olleke-bollekes-de-literatuur-heeft-er-een-thema-bij~bac87e92/", "summary": "De literatuur heeft er binnen een jaar een thema bijgekregen.\nKinderen krijgen \u2018Troostfilosofie\u2019 (Jensen), covidsceptici hun kerstcadeau \u2018Wappie\u2019 (Van het Hek) en heel de natie had al het liedje \u201817 miljoen mensen\u2019 (Davina Michelle & Snelle).\nSchrijver Michael Charles maakt de balans op van de eerste lockdown tot de aankondiging van het eerste vaccin, net voor de tweede maal dus dat Nederland dichtging.\nHet hoogtepunt van de ollekebolleke is regel zes, die uit \u00e9\u00e9n woord van zes lettergrepen dient te bestaan, in een vaste cadans.\nCharles, die ook arts is, noemt de idee\u00ebn van de \u2018antivaxsceptici\u2019 \u2018van een nogal hoog / debiliteitenpeil\u2019 - fijn zeslettergrepenwoord trouwens.", "paragraphs": ["De literatuur heeft er binnen een jaar een thema bijgekregen. Er is al meer dan een handvol coronaboeken verschenen. De titel \u2018Quarantaine\u2019 is inmiddels flink overboekt. Kinderen krijgen \u2018Troostfilosofie\u2019 (Jensen), covidsceptici hun kerstcadeau \u2018Wappie\u2019 (Van het Hek) en heel de natie had al het liedje \u201817 miljoen mensen\u2019 (Davina Michelle & Snelle).", "Ook de po\u00ebzie laat zich niet onbetuigd, met de eerste bundel \u2018Covid-Olleke-Bollekes\u2019. Die draagt als ondertitel \u2018kroniek van een pandemie\u2019. Schrijver Michael Charles maakt de balans op van de eerste lockdown tot de aankondiging van het eerste vaccin, net voor de tweede maal dus dat Nederland dichtging.", "De ollekebolleke is in 1974 bedacht door Drs. P. en kent een stalinistisch streng rijmschema en metrum. Charles noemt het een \u2018ritme in crisistijd\u2019.", "Ook maar een mening", "Moeilijk te snappen.", "Onzekere wetenschap.", "\u2019t Evidence-beest laat lang", "Twijfel bestaan.", "Toch is het beter om", "Virusdeskundigen", "Maar te geloven.", "Dus wen er maar aan.", "Het hoogtepunt van de ollekebolleke is regel zes, die uit \u00e9\u00e9n woord van zes lettergrepen dient te bestaan, in een vaste cadans. Viruspartikeltjes. Coronameldingsapp. Nertsfokkerijenclub. Zorgaanbodafschaling. Die \u2018zes lettergrepen / verzachten de pijn\u2019.", "Charles, die ook arts is, noemt de idee\u00ebn van de \u2018antivaxsceptici\u2019 \u2018van een nogal hoog / debiliteitenpeil\u2019 - fijn zeslettergrepenwoord trouwens. Maar met gevoel voor de rondgierende hormonen van jongeren schrijft hij ook:", "Begrip", "Net van school, new in town", "Lid van studentenclub", "Op zoek naar kennis en feestjes", "En seks", "\u2018t Is niet ziet zo gek dat op", "Eerstejaarskamertjes", "Groepsgrootte minder weegt", "Dan een durex."], "authors": ["Lodewijk Dros"], "keywords": ["thema", "er", "covidollekebollekes", "van", "het", "eerste", "en", "heeft", "een", "zes", "te", "bij", "maar", "literatuur", "die"], "pubDate": "2020-12-22T08:18:00Z", "publicationId": "b66cd8e4-4294-3571-bcd7-e490527f1a48"}