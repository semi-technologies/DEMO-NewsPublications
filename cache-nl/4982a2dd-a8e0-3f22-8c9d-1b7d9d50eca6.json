{"id": "4982a2dd-a8e0-3f22-8c9d-1b7d9d50eca6", "title": "Hoe zorg ik dat mijn man biologisch vlees koopt?", "url": "https://volkskrant.nl/mensen/hoe-zorg-ik-dat-mijn-man-biologisch-vlees-koopt~bd2a5a2d/", "summary": "Om te voorkomen dat dit een moralistische discussie wordt waar de gezamenlijke maaltijd niet gezelliger van wordt: vertel uw man dat vlees van de biologische slager veel lekkerder is.\nStel hem voor dat \u00fa het vlees koopt, als hij een lijstje voor u klaarlegt.\nEn alsnog staat er heerlijk vlees voor uw man (en dochters) op tafel.\nUw visie over wat vlees mag kosten of over de opvoeding van uw kinderen is ook niet beter dan die van uw man.\nSpreek uw wens uit, maar dring uw voorkeur niet op en accepteer dat uw man zijn eigen keuzes maakt.", "paragraphs": ["Ondanks het grote aanbod biologisch vlees in de supermarkt, weigert mijn man dit te kopen. Hij kookt de meeste dagen van de week en doet ook de meeste boodschappen. Voor mij (vegetari\u00ebr) koopt en bereidt hij altijd vleesvervangers. Het stuit mij tegen de borst dat hij geen oog heeft voor de meerwaarde van biologisch vlees: we verdienen meer dan genoeg om de extra kosten die dit met zich meebrengt te kunnen betalen. Ook voeden wij samen twee dochters op, die ik het belang van milieu- en diervriendelijk eten probeer mee te geven. Wat te doen?", "Vrouw (41), naam bij de redactie bekend", "Gezellig", "Deze kwestie speelt in ons huishouden ook. Om te voorkomen dat dit een moralistische discussie wordt waar de gezamenlijke maaltijd niet gezelliger van wordt: vertel uw man dat vlees van de biologische slager veel lekkerder is. Stel hem voor dat \u00fa het vlees koopt, als hij een lijstje voor u klaarlegt. U neemt de extra kosten. En alsnog staat er heerlijk vlees voor uw man (en dochters) op tafel. Iedereen blij. Mocht u geen tijd hebben voor het boodschappen doen: neem een abonnement op een van die hippe aanbieders van vlees van lokale boeren en producenten. Die komen dan elke week een pakket met lekkere dingen langsbrengen, biologisch \u00e9n lokaal!", "Steven (50) en Eva (11) van Teeseling, Amsterdam", "Positie", "Het lijkt me dat u in geen positie bent om te klagen over vlees dat u zelf niet koopt, niet bereidt \u00e9n niet eet. Uw visie over wat vlees mag kosten of over de opvoeding van uw kinderen is ook niet beter dan die van uw man. Tot slot: biologisch voedsel is relatief diervriendelijk, maar niet beter voor het milieu. Kort levende opgehokte dieren met minder bewegingsvrijheid vereisen minder energie en stoten minder CO 2 uit. U zult moeten kiezen: diervriendelijk \u00f3f milieuvriendelijk.", "Lennard van der Vaart (26), Enschede", "Argumenten", "U wilt graag dat uw man biologisch vlees gaat eten en u hebt er tal van argumenten voor. Maar hij doet het niet. U schrijft dat hij wel vleesvervangers koopt en bereidt voor u. Kennelijk probeert hij niet om uw eetpatroon te veranderen, zoals u dat omgekeerd wel probeert. Zou dat er iets mee te maken hebben, denkt u?", "Agnes Luijten (43), Amersfoort", "Zuurstof", "Stop met uw mening op te dringen. Dat haalt de zuurstof uit uw relatie. Heel waardevol als uw kinderen zien dat er verschillen mogen zijn. Hij houdt nota bene rekening met uw dieetwensen. Laat de dochters het zelf maar aangeven als ze dieetwensen ontwikkelen.", "Gert-Jan van Wijk (51), Rotterdam", "Jouw best", "Ooit hoorde ik iemand, na opmerkingen over zijn inspanning in de keuken, zeggen: \u2018ik doe MIJN best, niet JOUW best\u2019. Lekker duidelijk toch? Spreek uw wens uit, maar dring uw voorkeur niet op en accepteer dat uw man zijn eigen keuzes maakt.", "Patrick Stoof (46), Houten", "Averechts", "Mensen overtuigen met woorden werkt in dit soort gevallen meestal averechts. Altijd een \u2018ja maar\u2019 in het antwoord. Wie weet verandert zijn keuze op enig moment vanzelf en dan is ook dat zijn eigen keuze. Dat werkt w\u00e9l. Wat uw dochters betreft, juist deze verschillen in eetstijl bieden ze de mogelijkheid hun eigen keuzen te maken. Wat een luxe!", "Fred Kleinveld (59), Batenburg", "Aberraties", "Uw arme man koos hiermee onmiskenbaar voor een vorm van lijdzaam verzet tegen uw vegetarische aberraties en \u2013 naar ik vermoed \u2013 oeverloos gepreek. Laat hem hierover met rust, dan volgt hij u op den duur vanzelf.", "Jeroen Verkuyl, vegetari\u00ebr (60), Nijmegen"], "authors": ["Machteld Van Gelder"], "keywords": ["dat", "uw", "van", "niet", "mijn", "en", "biologisch", "te", "ik", "koopt", "vlees", "zorg", "voor", "man", "hij", "het", "hoe"], "pubDate": "2020-11-26T14:00:25Z", "publicationId": "1a359314-37ee-33a8-8de7-301d3eb2ed28"}