{"id": "29364205-7b85-34a2-ba0e-6e983a7f1849", "title": "VVD boekt record met vrouwen in top kandidatenlijst", "url": "https://www.ewmagazine.nl/nederland/achtergrond/2020/12/vvd-boekt-record-met-vrouwen-in-top-van-de-lijst-791682/", "summary": "Vier van de eerste vijf VVD-kandidaten voor de verkiezingen van de Tweede Kamer op 17 maart 2021 zijn vrouw.\nNooit eerder stonden zoveel vrouwen in de top van de kandidatenlijst van een regeringspartij.\nVan de eerste twintig kandidaten van de VVD zijn er tien vrouw.\nRechtsbuiten van VVD op plaats vierMinister Tamara van Ark staat na premier Mark Rutte (VVD) op twee, gevolgd door fractiesecretaris en voormalig politiek adviseur van Rutte Sophie Hermans op drie en Bente Becker, die zich presenteert als de rechtsbuiten van de partij, op vier.\nPas op zes komt de eerste man na Rutte: Bas van \u2019t Wout, voormalig adviseur van Rutte en voormalig Kamerlid, nu staatssecretaris van Sociale Zaken en Werkgelegenheid.", "paragraphs": ["Vier van de eerste vijf VVD-kandidaten voor de verkiezingen van de Tweede Kamer op 17 maart 2021 zijn vrouw. Daarmee boekt de grootste regeringspartij een record. Nooit eerder stonden zoveel vrouwen in de top van de kandidatenlijst van een regeringspartij.", "Van de eerste twintig kandidaten van de VVD zijn er tien vrouw. Daarna wordt het minder. Negentien van de eerste vijftig kandidaten is vrouw. En op de tachtig kandidaten tellende VVD-lijst staan 29 vrouwen. Zwemmer Maarten van der Weijden is lijstduwer.", "Rechtsbuiten van VVD op plaats vier", "Minister Tamara van Ark staat na premier Mark Rutte (VVD) op twee, gevolgd door fractiesecretaris en voormalig politiek adviseur van Rutte Sophie Hermans op drie en Bente Becker, die zich presenteert als de rechtsbuiten van de partij, op vier. Op vijf staat Dilan Yesilg\u00f6z-Zegerius.", "Pas op zes komt de eerste man na Rutte: Bas van \u2019t Wout, voormalig adviseur van Rutte en voormalig Kamerlid, nu staatssecretaris van Sociale Zaken en Werkgelegenheid. Na hem volgt de eerder als staatssecretaris voor Vreemdelingenbeleid en Immigratie teruggetreden Mark Harbers. Op 22 staat de zoon van EW-columnist Afshin Ellian, Ulysse Ellian, fractievoorzitter van de VVD in Lelystad.", "Ook bijzonder: negentien van de 32 Kamerleden keren niet terug", "Geen van de andere partijen profileert zich zo vrouwvriendelijk als de VVD, in elk geval wat de top van de lijst betreft. Bij GroenLinks, D66, CDA en PvdA zijn drie van de eerste vijf kandidaten vrouw.", "Maar ook die volgorde is al bijzonder. Ook bijzonder: van de huidige 32 VVD-Kamerleden komen er negentien niet terug."], "authors": [], "keywords": ["kandidatenlijst", "boekt", "van", "eerste", "kandidaten", "vrouwen", "op", "vrouw", "met", "zijn", "vvd", "en", "rutte", "record", "voormalig"], "pubDate": "2020-12-01T15:43:32+00:00", "publicationId": "092941c0-de6d-3237-8658-2bffe5811195"}