{"id": "5ad696ee-bdca-3625-b1fd-5e9e2899f02a", "title": "Immuun of niet, iedereen krijgt een prik tegen het coronavirus", "url": "https://www.parool.nl/nederland/immuun-of-niet-iedereen-krijgt-een-prik-tegen-het-coronavirus~b47b06d3/", "summary": "Beeld ANPWereldwijd zijn bijna 70 miljoen mensen besmet met het coronavirus, maar het aantal bekende herbesmettingen betreft \u2018enkele tientallen\u2019, zegt hoogleraar immunologie Marjolein van Egmond van Amsterdam UMC.\nAangezien de eerste besmetting van het coronavirus in Nederland nog geen jaar geleden werd vastgesteld, is het een logische vraag waarom de vaccinatiestrategie geen rekening houdt met de natuurlijke immuniteit.\n\u201cAls je dat weet, kun je via metingen in het bloed vaststellen of iemand voldoende bescherming heeft en dus mee zou moeten doen met het vaccinatieprogramma.\u201d Hoewel ook Savelkoul erkent dat snelle herbesmetting zeer onwaarschijnlijk is, vindt hij het verstandiger dat mensen met een positieve coronatest gewoon meedoen met het vaccinatieprogramma.\n\u201cDat gaat ten koste van de snelheid van het vaccinatieprogramma zelf.\u201dMedisch ethicus Suzanne Metselaar (Amsterdam UMC) acht het evenmin wenselijk mensen met een doorgemaakte besmetting uit te sluiten van snelle vaccinatie.\n\u201cIn dat geval is het hun eigen keuze, niet die van de overheid.", "paragraphs": ["Van de 269.000 verpleeghuismedewerkers die als eersten aan de beurt zijn voor vaccinatie, is een groot deel waarschijnlijk door een eerdere besmetting al immuun. Beeld ANP", "Wereldwijd zijn bijna 70 miljoen mensen besmet met het coronavirus, maar het aantal bekende herbesmettingen betreft \u2018enkele tientallen\u2019, zegt hoogleraar immunologie Marjolein van Egmond van Amsterdam UMC. \u201cHer\u00adbesmetting is de uitzondering, niet de regel.\u201d", "Veel herbesmettingen lijken terug te voeren op mensen die al problemen hadden met hun immuunsysteem. En niet elke herinfectie verdient die naam, zegt Van Egmond. Neem de 33-jarige inwoner van Hongkong uit de wetenschappelijke literatuur. Hij werd ziek in april en testte in augustus opnieuw positief. Groot nieuws: herinfectie is mogelijk. \u201cMaar bij de tweede infectie had die man geen enkel ziektesymptoom,\u201d zegt Van Egmond. \u201cDoor die eerste besmetting neutraliseerde het immuunsysteem het virus. Dat was geen herinfectie, maar een immuunrespons uit het boekje.\u201d", "Natuurlijke immuniteit", "De immuniteit voor ongevaarlijke andere coronavirussen die slechts verkoudheidsklachten geven, duurt minimaal \u00e9\u00e9n, twee jaar, aldus Van Egmond. Aangezien de eerste besmetting van het coronavirus in Nederland nog geen jaar geleden werd vastgesteld, is het een logische vraag waarom de vaccinatiestrategie geen rekening houdt met de natuurlijke immuniteit. De vaccins zijn \u2013 voorlopig \u2013 immers schaars.", "Zo zou Pfizer eind december een miljoen \u00addoses leveren, maar dat worden er vanwege problemen een half miljoen, begin januari. Dat biedt 250.000 mensen bescherming \u2013 iedereen krijgt twee inentingen. Dat is niet genoeg voor de 269.000 medewerkers van verpleeghuizen die als eerste aan de beurt zijn.", "Van die 269.000 heeft echter een deel al natuurlijke immuniteit. Hoeveel is onbekend. Maar van de 1,3 miljoen zorgmedewerkers werden er tot dinsdag 71.324 coronapositief getest, aldus RIVM-cijfers.", "Als je de positief geteste verpleeghuismedewerkers in eerste instantie overslaat, komt de tweede prioriteitsgroep eerder aan bod: de 178.000 medewerkers in de gehandicaptenzorg, van wie ook al een deel immuun is. Door hen over te slaan zijn de 166.000 thuiszorgmedewerkers eerder aan de beurt, van wie een deel ook al is beschermd. Zo kunnen de verpleeghuisbewoners de prikken eerder krijgen. Enzovoort.", "Onvrede", "Van Egmond denkt echter dat een rol van de natuurlijke immuniteit bij de vaccinatiestrategie kan leiden tot onvrede bij zorgmedewerkers of verpleeghuisbewoners. Dat het kabinet geen rekening houdt met natuurlijke immuniteit, begrijpt ze. \u201cWe weten niet helemaal zeker hoe het werkt, daarvoor kennen we het virus te kort.\u201d", "Hoogleraar immunologie Huub Savelkoul (Universiteit Wageningen) wijst erop dat we bij het coronavirus niet weten welke hoeveelheid antistoffen exact nodig is voor immuniteit. \u201cAls je dat weet, kun je via metingen in het bloed vaststellen of iemand voldoende bescherming heeft en dus mee zou moeten doen met het vaccinatieprogramma.\u201d Hoewel ook Savelkoul erkent dat snelle herbesmetting zeer onwaarschijnlijk is, vindt hij het verstandiger dat mensen met een positieve coronatest gewoon meedoen met het vaccinatieprogramma.", "Daar sluit Hans Zaaijer zich bij aan. De hoog\u00adleraar infectieziekten en hoofd van de afdeling bloedoverdraagbare infectieziekten van bloedbank Sanquin schetst een praktisch probleem: veel mensen hebben antistoffen zonder het te weten. Zeker in het begin testte de GGD nauwelijks op corona. Van alle bloeddonoren heeft 10 procent antistoffen. Omgerekend betreft dat 1,7 miljoen Nederlanders. \u201cOm die groep in beeld te krijgen, moet je bij heel veel mensen bloed af\u00adnemen,\u201d zegt Zaaijer. \u201cDat gaat ten koste van de snelheid van het vaccinatieprogramma zelf.\u201d", "Medisch ethicus Suzanne Metselaar (Amsterdam UMC) acht het evenmin wenselijk mensen met een doorgemaakte besmetting uit te sluiten van snelle vaccinatie. \u201cDe kans op herbesmetting is niet nihil.\u201d", "Wel vermoedt ze dat sommigen vanwege een eerdere infectie afzien van vaccinatie. \u201cIn dat geval is het hun eigen keuze, niet die van de overheid. Door de afweging bij mensen zelf te leggen, behouden ze hun autonomie.\u201d"], "authors": ["Jop Van Kempen"], "keywords": ["van", "bij", "mensen", "het", "prik", "die", "met", "iedereen", "niet", "een", "dat", "krijgt", "te", "immuun", "coronavirus", "tegen"], "pubDate": "2020-12-09T11:49:55+01:00", "publicationId": "a3002aeb-6d5a-3894-adcb-0212effbc567"}