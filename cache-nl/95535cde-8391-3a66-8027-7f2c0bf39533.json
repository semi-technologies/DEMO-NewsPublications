{"id": "95535cde-8391-3a66-8027-7f2c0bf39533", "title": "Kunstenaar: \u2018Maak een schandbeeld van fout standbeeld\u2019", "url": "https://www.parool.nl/amsterdam/kunstenaar-maak-een-schandbeeld-van-fout-standbeeld~bb9e0854/", "summary": "Standbeeld van zeeheld en omstreden koloniaal Jan Pieterszoon Coen op de hoek van de Beurs van Berlage.\nBeeld Rink Hof (111305)Besmette beelden, zoals monumenten voor koloniale figuren, moeten een andere betekenis worden gegeven, zegt kunstenaar Hans van Houwelingen.\nVan Houwelingen gelooft niet in het omvertrekken van monumenten of het nut ze van een tegenmonument te voorzien.\nDe schaamte die ze veroorzaken laat ruimte ontstaan om anders met de geschiedenis om te gaan,\u201d zei hij gisteren tijdens het \u00adeerste grote debat van het Stadscuratorium.\nHet Stadscuratorium ziet het als een van zijn belangrijkste taken om dat probleem aan te pakken.", "paragraphs": ["Standbeeld van zeeheld en omstreden koloniaal Jan Pieterszoon Coen op de hoek van de Beurs van Berlage. Beeld Rink Hof (111305)", "Besmette beelden, zoals monumenten voor koloniale figuren, moeten een andere betekenis worden gegeven, zegt kunstenaar Hans van Houwelingen.", "Van Houwelingen gelooft niet in het omvertrekken van monumenten of het nut ze van een tegenmonument te voorzien. \u201cMaak van standbeelden schandbeelden. De schaamte die ze veroorzaken laat ruimte ontstaan om anders met de geschiedenis om te gaan,\u201d zei hij gisteren tijdens het \u00adeerste grote debat van het Stadscuratorium. De stadsdialoog in de hoofdvestiging van de OBA, die ook gestreamd werd, had als centrale vraag: De verhalen van de stad verbeeld: hoe inclusief is onze openbare ruimte?", "Bedreigende beelden", "Van Houwelingens idee riep veel reacties op tijdens het debat. Patricia Kaersenhout, die als kunstenaar en deel uitmaakt van het Stadscuratorium, relativeerde Van het idee meteen: \u201cMonumenten zijn geen oplossing voor diepere problemen als sociaaleconomische ongelijkheid.\u201d", "Vrijwel alle deelnemers aan de drie panelgesprekken waren het erover eens dat kunst in de openbare ruimte wel kan bijdragen aan een gevoel van veiligheid en inclusiviteit. Probleem is echter dat te veel groepen zich niet herkennen in de beelden die nu in Amsterdam in de openbare ruimte staan.", "Sommige historische monumenten in Amsterdam kunnen zelfs als bedreigend of belemmerend worden ervaren omdat ze een besmet tijdperk eren of een persoon die verantwoordelijk is voor de vrijheidsberoving of zelfs dood van voorouders. Het Stadscuratorium ziet het als een van zijn belangrijkste taken om dat probleem aan te pakken.", "Voor iedereen", "Terugkerend inzicht tijdens de discussie was dat dit niet top-down kan gebeuren. Er moet m\u00e9t in plaats van \u00f3ver gemeenschappen worden gesproken. En als er een nieuw kunstwerk wordt neergezet is het belangrijk de maker direct te koppelen aan de gemeenschap, die dan echt opdrachtgever wordt en niet de gemeente of een groep experts.", "Dat betekent overigens niet dat zo\u2019n werk exclusief toebehoort aan de groep die er primair door wordt gerepresenteerd. Dat zou immers weer een vorm van exclusiviteit inhouden. \u201cHet Nationaal Slavernijmonument is bedoeld voor iedereen, ook voor witte Nederlanders,\u201d werd gezegd. \u201cHet gaat om een gedeeld verleden.\u201d", "De termen \u2018inclusiviteit\u2019 en \u2018participatie\u2019 zijn misschien ook niet meer zo geschikt, was een algemene conclusie. \u2018Generositeit\u2019 werd als alternatief naar voren geschoven: iedereen mag meedoen maar hoeft niet.", "Maar die generositeit moet ook de kunstwerken zelf betreffen, stelde Jeroen Boomgaard, lector art & public space aan de Rietveld Academie, in zijn slotwoord. \u201cWant die kunst draagt vaak een bepaalde tegenstrijdigheid, een spanningsveld in zich. Ze kiest zelf geen positie. Dat hoort bij haar ambigu\u00efteit.\u201d"], "authors": ["Edo Dijksterhuis"], "keywords": ["aan", "van", "als", "kunstenaar", "het", "die", "standbeeld", "maak", "een", "niet", "dat", "schandbeeld", "en", "fout", "voor"], "pubDate": "2020-12-10T14:01:33+01:00", "publicationId": "a3002aeb-6d5a-3894-adcb-0212effbc567"}