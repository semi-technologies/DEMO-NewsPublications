{"id": "706ae3b7-f183-3a0a-8ce7-eaf08178ffae", "title": "Twee Russische diplomaten Nederland uitgezet wegens spionage", "url": "https://www.telegraaf.nl/nieuws/1496934523/twee-russische-diplomaten-nederland-uitgezet-wegens-spionage", "summary": "Het tweetal werkte voor de buitenlandse inlichtingendienst SVR van Rusland.\nOver de identiteit van de Russische bronnen en getroffen bedrijven en onderwijsinstelling doet de AIVD geen mededelingen.\nDe AIVD heeft de getroffen organisaties gewaarschuwd net als de Immigratie- en Naturalisatiedienst (IND) over de zaak.\n\u201eDe IND treft op grond hiervan vreemdelingrechtelijke maatregelen tegen een bron\u201d, meldt de AIVD.\nBekijk ook: Russische ambassadeur ontboden na hackaanval op OPCWBekijk ook: Deze vier Russische spionnen zijn Nederland uitgezetTwee jaar geleden werd een operatie van de Russische militaire inlichtingendienst GROe verijdeld tegen de Organisatie voor het Verbod op Chemische Wapens (OPCW) in Den Haag.", "paragraphs": ["Het tweetal werkte voor de buitenlandse inlichtingendienst SVR van Rusland. Ze waren geaccrediteerd als diplomaat op de ambassade. De spionagezaak heeft volgens de AIVD \u201ezeer waarschijnlijk schade toegebracht aan de organisaties waar de bronnen actief zijn of waren en daarmee mogelijk ook aan de Nederlandse economie en de nationale veiligheid.\u201d", "Een agent bouwde volgens de AIVD een \u201esubstantieel netwerk van bronnen op, die allen werkzaam zijn of waren in de Nederlandse hightech-sector.\u201d De mensen die hij benaderde, hadden toegang tot gevoelige informatie. Sommige mensen kregen geld in ruil voor informatie. De tweede agent die uitgewezen wordt had een \u201eondersteunende rol.\u201d", "De Russen hadden interesse in \u201einformatie over kunstmatige intelligentie, halfgeleiders en nanotechnologie.\u201d Volgens de AIVD werkten de bronnen van de Russen in zowel bedrijven als een hogere onderwijsinstelling. Over de identiteit van de Russische bronnen en getroffen bedrijven en onderwijsinstelling doet de AIVD geen mededelingen.", "De AIVD heeft de getroffen organisaties gewaarschuwd net als de Immigratie- en Naturalisatiedienst (IND) over de zaak. \u201eDe IND treft op grond hiervan vreemdelingrechtelijke maatregelen tegen een bron\u201d, meldt de AIVD.", "Bekijk ook: Russische ambassadeur ontboden na hackaanval op OPCW", "Bekijk ook: Deze vier Russische spionnen zijn Nederland uitgezet", "Twee jaar geleden werd een operatie van de Russische militaire inlichtingendienst GROe verijdeld tegen de Organisatie voor het Verbod op Chemische Wapens (OPCW) in Den Haag."], "authors": [], "keywords": ["aivd", "van", "nederland", "bronnen", "twee", "op", "zijn", "russische", "waren", "diplomaten", "een", "en", "spionage", "uitgezet", "wegens", "voor"], "pubDate": null, "publicationId": "eaaf7e23-4e36-3c2d-bfe0-80f3507a250a"}