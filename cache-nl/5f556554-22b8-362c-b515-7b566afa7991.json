{"id": "5f556554-22b8-362c-b515-7b566afa7991", "title": "Boris van der Vorst: \u2018Ik blijf knokken om boksen olympisch te houden\u2019", "url": "https://volkskrant.nl/sport/boris-van-der-vorst-ik-blijf-knokken-om-boksen-olympisch-te-houden~bb9e815c/", "summary": "De zorgen van Boris van der Vorst (48), voorzitter van de Nederlandse boksbond, over de toekomst van het boksen op de Olympische Spelen blijven onverminderd groot.\nKremlev is als lid van het vorige AIBA-bestuur mede verantwoordelijk voor het wanbeleid uit het verleden.\nIk moet de uitslag accepteren zoals hij is.\u2019Hoe komt het dat het jou niet gelukt is om de meeste stemmen te halen?\nBoksen en de Spelen zijn onherroepelijk met elkaar verbonden en hoewel ik geen voorzitter ben geworden van de AIBA blijf ik knokken om deze sport Olympisch te houden.\n\u2018Dat is zeker een optie, maar ik vind het te vroeg om daar nu al over na te denken.", "paragraphs": ["Boris van der Vorst.", "De zorgen van Boris van der Vorst (48), voorzitter van de Nederlandse boksbond, over de toekomst van het boksen op de Olympische Spelen blijven onverminderd groot. De internationale boksbond (AIBA) kampt met een schuld van 20 miljoen dollar en werd vanwege corruptie bij de Spelen van 2016 geschorst door het Internationaal Olympisch Comit\u00e9 (IOC). Van der Vorst was vastbesloten om de komende jaren schoon schip te maken bij de AIBA en stelde zich kandidaat bij de voorzittersverkiezingen.", "Het mocht niet baten. De Nederlander kreeg afgelopen weekend 45 van 155 stemmen en eindigde op de tweede plaats achter de Rus Umar Kremlev, die van 86 boksbonden de voorkeur kreeg. Kremlev is als lid van het vorige AIBA-bestuur mede verantwoordelijk voor het wanbeleid uit het verleden.", "Boris, dit lijkt me geen goede uitslag voor een bond met grote financi\u00eble en bestuurlijke problemen?", "\u2018Een slechte keuze in mijn ogen. De Russen staan er slecht op in de internationale sportwereld door de dopingschandalen uit het verleden en het IOC is voorafgaand aan de verkiezingen heel duidelijk geweest: er waren grote hervormingen nodig bij de AIBA. Daar heb ik in mijn campagne vol op ingezet. Alle bestuursleden hadden moeten opstappen als ik voorzitter was worden. Helaas is het anders gelopen.\u2019", "Na de Spelen van 2016 werden 36 juryleden en scheidsrechters van de AIBA geschorst vanwege corruptie. Heb jij het gevoel dat deze voorzittersverkiezingen eerlijk zijn verlopen?", "\u2018Ik wil niet meegaan in speculaties over manipulatie of omkoping. Ik heb zo mijn bedenkingen, maar daar ga ik geen uitspraken over doen. Ik moet de uitslag accepteren zoals hij is.\u2019", "Hoe komt het dat het jou niet gelukt is om de meeste stemmen te halen?", "\u2018Ik moest van ver komen en was de enige kandidaat die niet uit het bestuur van de AIBA kwam. Daardoor had ik qua naamsbekendheid een achterstand op de andere kandidaten. Toch ben ik er met mijn campagneteam in geslaagd om 45 landen achter mij te krijgen, waaronder grote boksnaties zoals de Verenigde Staten, Engeland en Thailand. Daar ben ik erg trots op.\u2019", "\u2018Het lastige is alleen dat de stem van landen als Fiji en Botswana even zwaar weegt als die van gerenommeerde bonden. Uiteindelijk heb je een meerderheid nodig en met name in Afrika en Azi\u00eb heb ik te weinig landen kunnen overtuigen.\u2019", "Umar Kremlev (rechts) en Russisch bokser Sergey Kovalev. Beeld Valery Sharifulin/TASS", "Kremlev beloofde in zijn campagne om 50 miljoen eigen geld te investeren in de sport en de schulden van de bond af te betalen. Heeft dat voor veel \u2018kleinere\u2019 landen de doorslag gegeven?", "\u2018Dat denk ik wel. Een directe financi\u00eble injectie klinkt aantrekkelijk voor veel kleine landen. Zij kunnen met het geld van Kremlev schulden aflossen, evenementen organiseren en extra investeren in de sport.\u2019", "\u2018Ik kijk verder. Als het boksen niet meer welkom is op de Olympische Spelen, stopt ook de bijdrage van de meeste NOC\u2019s en regeringen. Dan heeft het internationale boksen een nog veel groter probleem.\u2019", "In Tokio heeft de AIBA geen rol en organiseert een projectgroep van het IOC het Olympisch bokstoernooi. Maak jij je zorgen over de toekomst van het boksen op de Spelen?", "\u2018Zeker. Het is veelzeggend dat het IOC Kremlev niet heeft gefeliciteerd met zijn verkiezing en dat geeft wel aan hoe zij denken over de verkiezingsuitslag. Op deze manier zullen de banden tussen de IOC en AIBA niet snel verbeteren en het zou verschrikkelijk zijn als bestuurlijke chaos er uiteindelijk voor zorgt dat ambitieuze boksers hun droom niet kunnen nastreven.", "Aan de andere kant kan ik me niet voorstellen dat boksen van de Olympische kalender verdwijnt. Sinds 1904 heeft deze sport slechts \u00e9\u00e9n keer niet op het programma gestaan (Stockholm 1912). Boksen en de Spelen zijn onherroepelijk met elkaar verbonden en hoewel ik geen voorzitter ben geworden van de AIBA blijf ik knokken om deze sport Olympisch te houden.", "Kremlev blijft voorzitter tot 2022, dan zijn er nieuwe verkiezingen. Je zou het over twee jaar opnieuw kunnen proberen?", "\u2018Dat is zeker een optie, maar ik vind het te vroeg om daar nu al over na te denken. De afgelopen weken waren een slijtageslag met videogesprekken op de meest gekke tijdstippen midden in de nacht. Ik ga nu eerst bijkomen en blijf me de komende jaren inzetten als voorzitter van de Nederlandse boksbond.\u2019"], "authors": ["David Van Meggelen"], "keywords": ["van", "knokken", "om", "dat", "niet", "een", "houden", "het", "en", "te", "ik", "vorst", "op", "met", "boris", "olympisch", "der"], "pubDate": "2020-12-14T21:48:32Z", "publicationId": "1a359314-37ee-33a8-8de7-301d3eb2ed28"}