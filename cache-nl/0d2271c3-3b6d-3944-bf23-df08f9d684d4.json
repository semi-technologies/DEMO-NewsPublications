{"id": "0d2271c3-3b6d-3944-bf23-df08f9d684d4", "title": "50 jaar Jan, Jans en de kinderen: \u2018Jans topless, dat ging te ver voor Libelle\u2019", "url": "https://www.parool.nl/kunst-media/50-jaar-jan-jans-en-de-kinderen-jans-topless-dat-ging-te-ver-voor-libelle~bdd7f4bb/", "summary": "Ik zag de verhalen van mijn vader beetje bij beetje ontstaan.\nNee, niet veel mensen weten dat mijn vader ook portretten schilderde en aan de kunstacademie was opgeleid.\n\u201cIk denk niet dat mijn vader verwacht had dat juist die kater zo beroemd zou worden.\nAls mijn vader weinig tijd had, kostte het tekenen van de kater immers het minste tijd.\u201d\u201cHet afleveren van een wekelijkse strip voor Libelle kostte mijn vader soms best wat moeite.\nHet uitwerken van het plotje, de tekst en een leuke afronding kostte het meeste tijd.", "paragraphs": ["Jan, Jans en de kinderen, \u2019s lands bekendste stripfamilie, bestaat vijftig jaar. Leontine Kruis (61), dochter van tekenaar Jan Kruis (1933-2017), haalt aan de hand van acht vondsten herinneringen op.", "Hoi Pipeloi", "Leontine Kruis: \u201cDe beroemde groet van Jeroentje, natuurlijk. Jeroentje is het vriendje van Catootje, waar mijn jongere zus Andrea model voor stond. Andrea had vroeger \u00e9cht een vriendje dat Jeroen heette. Die vond het natuurlijk heel leuk dat hij een rol in de strip kreeg, net als wij allemaal. Ikzelf stond model voor Karlijn, de andere dochter van het stripgezin Tromp. Ik zag de verhalen van mijn vader beetje bij beetje ontstaan. Mijn vader werkte altijd thuis en wij keken vaak over zijn schouder mee.\u201d", "Sint Pannekoek", "\u201cSint Pannekoek is een idee van Opa Tromp die, net als Catootje, op 29 november geen trek in boontjes heeft en bedenkt dat het die dag Sint Pannekoek is. Er hoort een ritueel bij: iedereen moet de pannenkoek eerst op zijn hoofd leggen en tafelgenoten \u2018een vrolijk en gezegend Sint Pannekoek\u2019 wensen.\u201d", "\u201cTot grote verrassing van mijn vader voerden studenten in Rotterdam het feest echt in en hij verzon er later dus nog een heel verhaal bij: De legende van Sint Pannekoek. Fans vieren het nog altijd en er is zelfs een Nationaal Comit\u00e9 Sint Pannekoek. Misschien een idee voor anderen, nu we vanwege corona toch weinig andere feestjes hebben?\u201d", "Annemarie, de transraciale, transseksuele keeshond", "\u201cMijn vader introduceerde Annemarie in boek 22, in 1993, en liep daarmee j\u00e1ren op de actuele discussie over genderneutraliteit vooruit. De echte fans kennen het verhaal vast: Annemarie was geboren als mannelijke pitbull, maar wilde liever een knap vrouwelijk keeshondje met strik in het haar zijn.\u201d", "\u201cIk vind het wel mooi dat mijn vader zo\u2019n onderwerp op een luchtige manier, via een dier, aankaartte. Het is geen toeval dat hij zoveel dieren in Jan, Jans en de kinderen liet opdraven. Toen wij in 1976 van Rotterdam naar Drenthe verhuisden, kregen we er geiten, paarden en honden bij.\u201d", "\u201cMijn ouders verlieten de Randstad toen mijn vader bezig was met een groots schilderij van de koninklijke familie waar hij een ruim atelier voor nodig had. Nee, niet veel mensen weten dat mijn vader ook portretten schilderde en aan de kunstacademie was opgeleid. Dat grote schilderij van de koninklijke familie hangt nu in het gemeentehuis van Ameland.\u201d", "De jeweetwelkater", "\u201cGeen enkele man vindt castratie een fijn onderwerp en dat gold natuurlijk ook voor mijn vader \u00e9n voor een van zijn favoriete personages: de rode kater.", "\u201cIk denk niet dat mijn vader verwacht had dat juist die kater zo beroemd zou worden. De strips die enkel en alleen over de kater gingen, waren meestal uit nood geboren. Als mijn vader weinig tijd had, kostte het tekenen van de kater immers het minste tijd.\u201d", "\u201cHet afleveren van een wekelijkse strip voor Libelle kostte mijn vader soms best wat moeite. Hij was er ongeveer een week mee bezig. Het uitwerken van het plotje, de tekst en een leuke afronding kostte het meeste tijd. Het tekenen eigenlijk het minste. Mijn moeder Els kleurde de tekeningen in en later deed ik het.\u201d", "\u201cDat er nog een beroemde rode kater is in stripland, is toeval. Natuurlijk kende mijn vader Garfield, maar die had geen invloed op zijn werk. Wat mijn vader w\u00e9l een heel goede Amerikaanse strip vond: Calvin and Hobbes. Zonder kat, maar met tijger.\u2019\u2019", "\u2018Ik wil best vegetari\u00ebr zijn, maar niet tijdens het eten\u2019", "\u201cIn de winkel van het Jan Kruis Museum is het T-shirt met deze uitspraak van Catootje nog altijd een van de populairste items. Vooral onder grote, vleesetende mannen. Catootje kwam ermee, nadat ze eerder die dag samen met zus Karlijn met een bord bij de slager had geprotesteerd.\u201d", "\u201cMijn vader ging mee met trends in de samenleving, maar maakte er dan wel graag een grap over. De strip in Libelle moest gewone gezinnen aanspreken, vrolijk zijn, niet te zwaar. Een keer stuurde Libelle een strip terug. Niet omdat ie te serieus was, maar omdat moeder Jans er topless in stond. Dat ging blijkbaar te ver voor de Libellelezeressen. Later is die strip trouwens toch in boekvorm verschenen.\u201d", "Aju paraplu", "\u201cDe overbekende afscheidsgroet van Jeroentje. Jeroen, de echte, is trouwens inmiddels ge\u00ebmigreerd naar Nieuw-Zeeland, dus of hij de strip nog volgt: geen idee.\u201d", "Poep aan je schoen", "\u201cJeroentje heeft de gewoonte om alles wat anderen zeggen te laten rijmen op \u2018poep aan je\u2026\u2019 Dat was natuurlijk een lollig kinderlijk grapje dat mijn vader met veel plezier volhield. Wat mij opvalt in ons museum, waar ik als vrijwilliger werk, is hoeveel kinderen Jeroens grapjes nog kennen. Blijkbaar geven ouders hun eigen oude albums aan hun kinderen door. Dat had mijn vader heel leuk gevonden.\u201d", "Vrouwmens \u201994", "\u201cMijn vader was niet erg met politiek bezig, maar hij vond het wel heel leuk om belangrijke maatschappelijke ontwikkelingen in zijn strips te verwerken. Dus kwam er bij Catootje voor het eerst een gekleurd kind op school, kreeg de familie Tromp vaak bezoek van de lesbische Bewust Ongehuwde Moeder Hanna, baarde moeder Jans op latere leeftijd nog een zoon, en veranderde Jans beetje bij beetje van huisvrouw in carri\u00e8revrouw.", "\u201cOok laat hij Jans en Hanna die belangenpartij Vrouwmens \u201994 oprichten. Ongetwijfeld ge\u00efnspireerd door de actualiteit: de parlementaire historie kent vele belangengroeperingen.\u201d"], "authors": ["Eefje Oomen"], "keywords": ["ver", "van", "jan", "vader", "het", "met", "libelle", "kinderen", "topless", "ging", "een", "mijn", "te", "en", "jaar", "jans", "dat", "er", "voor"], "pubDate": "2020-11-30T10:16:25+01:00", "publicationId": "a3002aeb-6d5a-3894-adcb-0212effbc567"}