{"id": "6724b7e4-62f2-3b3e-a8dd-1e40cd6b0566", "title": "Groningse volleyballers Lycurgus vliegen na regelrechte thriller en 3-2 verlies tegen Arcada Galati uit de CEV Cup", "url": "https://www.dvhn.nl/sport/Groningse-volleyballers-Lycurgus-vliegen-na-regelrechte-thriller-en-3-2-verlies-tegen-Arcada-Galati-uit-de-CEV-Cup-26293543.html", "summary": "Het Roemeense CSM Arcada Galati, met in de gelederen de uitstekende routinier Niels Klapwijk, versperde de Groningers met een 3-2 overwinning de stap naar de volgende ronde.\nHij zorgde er met een groot aantal punten voor dat Lycurgus tot het eind in de race bleef voor een zege.\nCross sloeg het setpoint en set vier met 21-25 voor Lycurgus binnen.\nMomentum meeDe Groningers leken in de vijfde beslissende set het momentum mee te hebben, maar begonnen ongelukkig.\nLycurgus knokte zich door onder meer een smash van Bennie Tuinstra en een serve-ace van Cross weer terug in de wedstrijd en kwam tot 7-7 gelijk.", "paragraphs": ["De volleyballers van Amysoft Lycurgus zijn er woensdagmiddag na een regelrechte thriller in Moskou niet in geslaagd naar de kwartfinales van de CEV Cup door te dringen.", "Het Roemeense CSM Arcada Galati, met in de gelederen de uitstekende routinier Niels Klapwijk, versperde de Groningers met een 3-2 overwinning de stap naar de volgende ronde. Het was de bij Lycurgus uitblinkende Jerome Cross, die de tegenstander in de vijfde set uiteindelijk het beslissende punt bezorgde door de bal aan de verkeerde kant van de paal terug te spelen.", "Lang ongrijpbaar", "Dat had de Canadees, die even daarvoor zijn teamgenoot Dennis Borst in de rug liep, waardoor die de controle over de bal verloor, niet verdiend. Want het was Cross die lang ongrijpbaar was voor de Roemeense blokkering. Hij zorgde er met een groot aantal punten voor dat Lycurgus tot het eind in de race bleef voor een zege.", "Degelijk Arcada Galati", "Daar zag het in de eerste beide sets nog niet naar uit. Die werden door het goed en degelijk spelende Arcada Galati met respectievelijk 25-19 en 26-24 gewonnen. Dat de Groningers eerst nog in hun spel moesten komen, was niet verwonderlijk. Lycurgus speelde de eerste wedstrijd sinds twee\u00ebnhalve maand vanwege de coronacrisis. Ook het trainen was met maximaal vier spelers tegelijk aan de nodige beperkingen gebonden.", "Beter in het spel gekomen", "Tegenstander Arcada Galati heeft al die tijd in Roemeni\u00eb normaal competitie kunnen spelen en was meteen bij de les. Lycurgus begon echter al in set twee, die dus net verloren werd, al beter in zijn spel te komen. De volgende set was met 20-25 vervolgens ruim voor de Groningers, die met winst in de vierde set de stand op 2-2 brachten. Cross sloeg het setpoint en set vier met 21-25 voor Lycurgus binnen.", "Momentum mee", "De Groningers leken in de vijfde beslissende set het momentum mee te hebben, maar begonnen ongelukkig. Doordat de over het net geslagen ballen van de Roemenen slecht werden verwerkt, stond Lycurgus al snel met 6-1 achter. Lycurgus knokte zich door onder meer een smash van Bennie Tuinstra en een serve-ace van Cross weer terug in de wedstrijd en kwam tot 7-7 gelijk.", "Daarna zat het Lycurgus niet mee met smashes in het net en langs de paal, waarna de ongelukkige momenten in de absolute slotfase de Groningers tenslotte de kop kostten. Lycurgus heeft de huid duur verkocht, maar kan de koffers pakken."], "authors": ["Sjoerd Jansen"], "keywords": ["verlies", "met", "van", "uit", "tegen", "groningse", "thriller", "een", "het", "voor", "niet", "en", "set", "die", "regelrechte", "vliegen", "lycurgus", "volleyballers", "galati"], "pubDate": null, "publicationId": "bb59becc-5bf6-3c6d-8cdd-d41716890d16"}