{"id": "59a79117-7e05-3de3-ba96-5994be5e79d4", "title": "Rutte somber over versoepelingen: \u2018Het ziet er gewoon niet goed uit\u2019", "url": "https://www.parool.nl/nederland/rutte-somber-over-versoepelingen-het-ziet-er-gewoon-niet-goed-uit~baf0218f/", "summary": "Beeld ANPDe uitspraak komt een paar dagen voordat het kabinet een knoop doorhakt over de komende periode en de kerstvakantie.\nVoor dinsdag, als er weer een persconferentie van Rutte en De Jonge is, krijgt het kabinet nog \u2018de nodige adviezen\u2019, onder andere van het Outbreak Management Team (OMT).\nKerstvakantieRutte zei zelf niet de indruk te hebben dat het zin heeft om de kerstvakantie met een week te verlengen, wat het OMT eerder opperde.\nNa het \u2018niet zo vrolijke nieuws\u2019 over de besmettingscijfers die niet echt dalen, is er volgens Rutte wel \u2018goed nieuws\u2019 over vaccins.\nOm het vertrouwen in het vaccin te vergroten, is Rutte best bereid om voor de camera\u2019s gevaccineerd te worden.", "paragraphs": ["Premier Mark Rutte. Beeld ANP", "De uitspraak komt een paar dagen voordat het kabinet een knoop doorhakt over de komende periode en de kerstvakantie. Voor dinsdag, als er weer een persconferentie van Rutte en De Jonge is, krijgt het kabinet nog \u2018de nodige adviezen\u2019, onder andere van het Outbreak Management Team (OMT).", "Kerstvakantie", "Rutte zei zelf niet de indruk te hebben dat het zin heeft om de kerstvakantie met een week te verlengen, wat het OMT eerder opperde. \u201cHet beeld wat ik daar nu van heb is dat deze maatregel geen dramatisch effect heeft.\u201d Wel zegt hij dat dit volgende week dinsdag weer anders kan zijn. Alleen de bovenbouw van middelbare scholen sluiten, ziet hij in elk geval \u2018niet gebeuren\u2019.", "Na het \u2018niet zo vrolijke nieuws\u2019 over de besmettingscijfers die niet echt dalen, is er volgens Rutte wel \u2018goed nieuws\u2019 over vaccins. \u201cWat dat betreft staan we echt aan de vooravond van een nieuwe fase van de pandemie.\u201d In de eerste maanden van 2021 rekent Rutte op zeker 1 miljoen doses van farmaceut Pfizer/BioNTech en 400.000 van Moderna, m\u00edts de vaccins worden goedgekeurd. Daarmee zouden 700.000 Nederlanders kunnen worden inge\u00ebnt, omdat er twee prikken nodig zijn.", "Verlies aan vaccins", "Toch rekent Rutte erop dat de eerste zendingen slechts genoeg zullen zijn voor 650.000 landgenoten. Dat komt omdat hij \u2018een stuk verlies\u2019 verwacht vanwege \u2018de complexe logistiek\u2019 rond het Pfizer-vaccin, dat bij temperaturen tussen de -80 en -70 graden bewaard moet worden. Als daar iets misgaat, kunnen de vaccins onbereikbaar worden. \u201cDat is zo\u2019n 10 procent en dan hou je er 900.000 over en je moet twee keer prikken,\u201d zei Rutte.", "Om het vertrouwen in het vaccin te vergroten, is Rutte best bereid om voor de camera\u2019s gevaccineerd te worden. \u201cDat wil ik best doen als dat helpt, maar het zal nog maanden duren voor ik aan de beurt bent.\u201d", "De premier benadrukte geen onderliggende ziektes te hebben, waardoor hij in de eerste periode niet in aanmerking komt voor een vaccin. Ouderen, mensen met een aandoening als diabetes of astma en mensen die in de zorg werken, komen het eerst in aanmerking voor een vaccinatie."], "authors": ["Hanneke Keultjes"], "keywords": ["van", "goed", "gewoon", "het", "ziet", "somber", "worden", "niet", "een", "dat", "rutte", "en", "te", "uit", "er", "versoepelingen", "voor"], "pubDate": "2020-12-04T17:07:32+01:00", "publicationId": "a3002aeb-6d5a-3894-adcb-0212effbc567"}