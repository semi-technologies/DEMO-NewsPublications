{"id": "e5270f45-c2fa-3f03-95f2-176d2bedbc27", "title": "Deze Moldavische kledingfabriek maakt nu doktersjassen in plaats van dameskleding: \u2018De mode-industrie zit in een impasse\u2019", "url": "https://trouw.nl/buitenland/deze-moldavische-kledingfabriek-maakt-nu-doktersjassen-in-plaats-van-dameskleding-de-mode-industrie-zit-in-een-impasse~b0224f49/", "summary": "\u201cDe ene dag heeft ze een afspraak bij de bank en wil ze zakelijk gekleed zijn.\nIn ruil verlangt de EU van Moldavische exporteurs dat ze voldoen aan Europese standaarden voor duurzaamheid en arbeidsomstandigheden.\n250 euro per maandOf de economische realiteit van voor de pandemie ooit terugkeert is de vraag.\nRagonaet betaalt haar medewerkers naar het aantal stuks dat ze afleveren: het minimumsalaris is zo\u2019n 250 euro per maand, vertelt ze.\nLokale productieDe oplossing zit in het uitbouwen van haar eigen \u2018brand\u2019, gelooft Lilia Ragonaet: exclusieve waar, in plaats van bulkproductie.", "paragraphs": ["Met vaardige vingers glijdt Lilia \u00adRagonaet langs de kleerhangers. Ze tovert een damesblouse tevoorschijn: chic getailleerd en voorzien van speelse pofmouwtjes. Het is een exemplaar van haar eerste, eigen \u2018brand\u2019. \u201cDe moderne vrouw speelt verschillende rollen in de maatschappij\u201d, legt ze uit. \u201cDe ene dag heeft ze een afspraak bij de bank en wil ze zakelijk gekleed zijn. De andere dag gaat ze naar een feest: dan moet ze er mooi uitzien.\u201d", "Een hal verderop gaat het er een stuk proza\u00efscher aan toe. Dat is de werkvloer van de kledingfabriek in Chisinau, waar gezoem en geratel klinkt. Een honderdtal medewerkers, bijna allemaal vrouwen, draaien er hun dienst achter de naaimachine. Wat opvalt is de enorme bergen wit spinvlies om hen heen. Tot afgelopen maart produceerde het bedrijf van Ragonaet, PortaVita, kleurrijke jurken, blouses en tops, in opdracht van Europese modemerken. Nu, met de pandemie, beperkt het bedrijf in Chisinau zich tot het vervaardigen van beschermende pakken voor dokters die covid bestrijden. \u201cDit gaat nu wel even goed. Maar wat ons morgen te wachten staat, weten we niet.\u201d", "EU-programma De kleding- en textielindustrie van Moldavi\u00eb telt zo\u2019n 450 bedrijven, waar zo\u2019n 26.000 mensen werkzaam zijn. De branche was de afgelopen jaren goed voor rond de 20 procent van de export: het overgrote deel daarvan gaat naar de Europese Unie, waarmee Moldavi\u00eb in 2014 een associatieverdrag sloot. In het kader van het EU-project \u2018Ready to Trade\u2019 bezocht PortaVita-directeur Lilia Ragonaet afgelopen jaar Nederland, waar ze kennis opdeed en klanten wierf onder modeproducenten en fashionboetieks. In ruil verlangt de EU van Moldavische exporteurs dat ze voldoen aan Europese standaarden voor duurzaamheid en arbeidsomstandigheden. Een rapport van de \u2018Schone Kleren Campagne\u2019 (2017) uit nochtans kritiek op de Moldavische textielindustrie, met name op het overwerk bij grote bestellingen tegen honoraria waarvan arbeiders nauwelijks rondkomen. Momenteel kampt de industrie met een tekort aan werknemers: voor de pandemie waren er zo\u2019n 3000 vacatures.", "De ommezwaai naar de productie van medische overjassen, vanaf maart dit jaar, was aanvankelijk \u00adbedoeld om haar medewerkers hun salaris te kunnen blijven betalen. Met de drie vestigingen van Porta\u00adVita houdt Ragonaet vierhonderd mensen aan het werk: dat is heel wat in het Oost-Europese land, waar de werkloosheid hoog is en de arbeidsmigratie groot. Tot dit jaar bood de textielindustrie nog wel soelaas, profiterend van lage lonen en de afzetmarkt van de Europese Unie nabij. Maar de pandemie kneep de export af, waardoor de industrie met tientallen procenten kromp. Nu levert PortaVita maandelijks 150.000 beschermende pakken aan Moldavische ziekenhuizen. \u201cAls wij het niet doen, wie dan wel?\u201d, aldus Lilia Ragonaet. Haar personeel werkt met mondmaskers op en handschoenen aan. Naast de naaimachine staat desinfecterende zeep.", "250 euro per maand", "Of de economische realiteit van voor de pandemie ooit terugkeert is de vraag. Tot dit voorjaar werkte PortaVita op bestelling van internationale bedrijven en merken als Primark, Tesco en Didi, in Itali\u00eb, Groot-Brittanni\u00eb en Duitsland. De orders bleven komen, mits aan drie voorwaarden werd voldaan: \u201cHoge kwaliteit, effici\u00ebnt werken en op tijd leveren\u201d. Kwaliteit betekent investeren in moderne apparatuur, effici\u00ebnt betekent vooral: hard en onregelmatig werken. Ragonaet betaalt haar medewerkers naar het aantal stuks dat ze afleveren: het minimumsalaris is zo\u2019n 250 euro per maand, vertelt ze. Bij meer werk kan dat bedrag verdubbelen.", "Lange tijd waren dit soort inkomens voor veel Moldavi\u00ebrs voldoende om hen te weerhouden van migratie: de kosten voor levensonderhoud zijn laag en de mensen zijn nu eenmaal verknocht aan hun eigen omgeving. \u201cZolang mensen het idee hebben dat de situatie ooit beter wordt, dat er een betere toekomst gloort, accepteren ze dat\u201d, aldus Lilia Ragonaet.", "Maar de nieuwe generatie Moldavi\u00ebrs haalt graag meer uit het leven, weet de directeur. \u201cAls je in het Westen woont, kun je op hoge hakken de deur uit. Je weet dat de straattegels recht liggen en schoon zijn. Hier kun je daar niet van op aan.\u201d Omdat veel Moldavi\u00ebrs over een Roemeens paspoort beschikken, kunnen ze elk moment in de EU aan de slag. Maar een hoger salaris maakt haar bedrijf minder competitief.", "Lokale productie", "De oplossing zit in het uitbouwen van haar eigen \u2018brand\u2019, gelooft Lilia Ragonaet: exclusieve waar, in plaats van bulkproductie. Ze troont haar bezoekers mee naar het kleine bedrijfsmuseum. Daar staat een houten weefgetouw, dat wel een eeuw oud moet zijn. \u201cDe wereldeconomie zit in een impasse. Dat geldt ook voor de trendsetters van de mode-\u00adindustrie, in de EU en in Amerika.\u201d De toekomst zit in lokale productie, denkt de fabrieksdirecteur, met lokale materialen en lokale tradities, voor lokale klanten. Door een moderne variant van het weefgetouw te ontwikkelen, wil ze de unieke Moldavische borduur- en weeftradities inzetten om haar nieuwe modemerk te perfectioneren. \u201cWe moeten de economie herstarten op een andere, betere manier.\u201d", "Lees ook:", "Liefde voor lokale winkel geeft krakende mode- en schoenenbranche nog enig houvast", "Wie een modewinkel of schoenenzaak runt, moet samenwerken, merkgericht zijn en een webwinkel op orde hebben om te overleven."], "authors": ["Michiel Driebergen"], "keywords": ["van", "zit", "voor", "en", "een", "ze", "modeindustrie", "maakt", "met", "moldavische", "nu", "kledingfabriek", "impasse", "aan", "op", "het", "dat", "plaats"], "pubDate": "2021-01-11T11:08:00Z", "publicationId": "b66cd8e4-4294-3571-bcd7-e490527f1a48"}