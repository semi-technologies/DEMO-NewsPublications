{"id": "c1ecb3c1-4a67-3dea-aacb-387bcf9aa2aa", "title": "\u2018Ok\u00e9 luitjes\u2019, zei Arnold Karskens tegen Zwarte Piet, \u2018dit is het beleidsplan\u2019", "url": "https://volkskrant.nl/cultuur-media/oke-luitjes-zei-arnold-karskens-tegen-zwarte-piet-dit-is-het-beleidsplan~b6d45b9c/", "summary": "De verontrustende sc\u00e8ne was afkomstig uit Het Zwarte Pietenjournaal, te zien op het YouTube-kanaal Ongehoord Nederland, een van de nieuwe aspirant-omroepen.\nInmiddels is Het Zwarte Pietenjournaal drie afleveringen oud.\nOngehoord Nederland doet het Sinterklaasjournaal van de NTR na zoals een adelaar wordt nagedaan door een parkiet die te vaak tegen een ruit is gevlogen.\nZijn grootste cadeau \u2013 een kinderprogramma vol racistische stereotypen dat een hoop kinderen verdriet zou kunnen doen \u2013 had hij natuurlijk al gekregen.\nVerder bleef vooral een strofe uit een hagelnieuw Sinterklaaslied van Zwarte Piet Diego hangen: \u2018Corona Corona / doe nou maar weer gewoon ja.\u2019Een week later bereikte Het Zwarte Pietenjournaal een hoogtepunt.", "paragraphs": ["Alsof dit jaar nog niet voldoende aanleiding tot sombere verwarring gegeven had, kwam het universum dit weekend met het beeld van Henk Westbroek die twee schoenen tegen zijn oren sloeg terwijl hij \u2018Sinterklaas geeft niks om geld\u2019 zong. De verontrustende sc\u00e8ne was afkomstig uit Het Zwarte Pietenjournaal, te zien op het YouTube-kanaal Ongehoord Nederland, een van de nieuwe aspirant-omroepen.", "Inmiddels is Het Zwarte Pietenjournaal drie afleveringen oud. Ongehoord Nederland doet het Sinterklaasjournaal van de NTR na zoals een adelaar wordt nagedaan door een parkiet die te vaak tegen een ruit is gevlogen. Er is een overbelichte mevrouw in de Dieuwertje Blok-rol, er is een verslaggeefster met een hazige grijns die voortdurend voor de camera langs loopt en het wemelt van de Pieten, die allemaal zwart geschminkt zijn. Dat laatste vermoedelijk om herkenning te voorkomen, want zelfs acteurs die bewust slecht spelen, bakken er meer van dan deze mensen.", "In de eerste aflevering ging het programma op bezoek bij Geert Wilders, die het zichtbaar moeilijk had om te bedenken wat hij verlangde van de Sint. Zijn grootste cadeau \u2013 een kinderprogramma vol racistische stereotypen dat een hoop kinderen verdriet zou kunnen doen \u2013 had hij natuurlijk al gekregen.", "Verder bleef vooral een strofe uit een hagelnieuw Sinterklaaslied van Zwarte Piet Diego hangen: \u2018Corona Corona / doe nou maar weer gewoon ja.\u2019", "Een week later bereikte Het Zwarte Pietenjournaal een hoogtepunt. Niet als kinderprogramma, en ook niet als ellendig stemmend politiek pamflet, maar als surrealistische happening. Twee pieten kregen bezoek van Arnold Karskens, Mister Ongehoord Nederland himself.", "\u2018Piet\u2019, zei de ene Zwarte Piet tegen de andere. \u2018Deze man heeft een omroep.\u2019 En tegen Karskens: \u2018Vertel er eens wat over.\u2019", "Karskens stak van wal. Hij vertelde dat het \u2018heel populair\u2019 was om je eigen omroep te beginnen, noemde de lidmaatschapskosten en stelde voor dat de pieten ook meteen even in elke schoorsteen een foldertje zouden laten glijden. Daarna kwam er een massieve koffer op tafel, waar allerhande mappen uit werden opgediept. Karskens, met een mond vol pepernoot: \u2018Ok\u00e9 luitjes, dit is het beleidsplan.\u2019", "Wat zich vervolgens ontspon, is op sociale media inmiddels al uitvoerig gedeeld. Ergens werd heel zacht een Sinterklaasliedje ingestart, waarna er werd gedanst en in een soort parlandozang \u2018Zwarte Piet voor Nederland, Zwarte Piet voor Nederland\u2019 gescandeerd.", "Karskens: \u2018En de rest in de WW.\u2019", "Zwarte Piet: \u2018Zo is het.\u2019", "Na een door Karskens op concluderende toon uitgesproken \u2018Hoepla\u2019 zat de bespreking erop. Mogelijk moest Karskens direct door naar Op1, waar hij vorige week kwam uitleggen dat zijn programma moest worden beschouwd als \u2018een streep in het zand\u2019. Ook liet hij weten dat \u2018je niet hoeft te kijken.\u2019 Het was vast niet zo bedoeld, maar het klonk toch als een geruststelling."], "authors": ["Frank Heinen"], "keywords": ["beleidsplan", "van", "dit", "karskens", "ok\u00e9", "piet", "het", "hij", "die", "zwarte", "een", "te", "en", "dat", "zei", "luitjes", "er", "tegen"], "pubDate": "2020-11-30T15:12:33+01:00", "publicationId": "1a359314-37ee-33a8-8de7-301d3eb2ed28"}