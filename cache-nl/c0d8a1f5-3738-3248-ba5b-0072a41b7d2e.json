{"id": "c0d8a1f5-3738-3248-ba5b-0072a41b7d2e", "title": "\u2018Niets zo erg als blind zijn in Granada\u2019, zeggen ze hier", "url": "https://volkskrant.nl/reizen/niets-zo-erg-als-blind-zijn-in-granada-zeggen-ze-hier~be28a140/", "summary": "Ze treden samen op en zijn pleitbezorgers van de Spaanse gitaar.\n\u2018Niets zo erg als blind zijn in Granada\u2019, zeggen ze hier.\nVroeger was het een sympathiek visitekaartje van de stad, dat je in Granada een gratis tapa bij een drankje kreeg.\nNu lijkt het een verplichting en zijn er caf\u00e9s waar een halve maaltijd bij een glas bier wordt geserveerd.\nWe spelen van alles, van Piazzolla tot de Rolling Stones en van De Falla tot Bach en de blues.", "paragraphs": ["Waar moet je wezen? Wat moet je zien? Gitarist Albert Nuijten gidst ons, samen met zijn vriendin en tevens gitarist Deyanira Pijuan, langs zijn favoriete plekken in de provincie Granada, waar hij sinds 2011 woont.", "\u2018In Nederland was ik altijd onrustig, hier ben ik thuis. Andalusi\u00eb geeft me een gevoel van vervulling.\u2019 Albert Nuijten (52) is gitarist, gespecialiseerd in Spaanse gitaarmuziek. Hij heeft lang met een busje rondgetrokken, maar is sinds 2011 in Granada neergestreken, eerst in de stad, nu aan de kust in La Herradura. Sinds 9 jaar is hij met de Cubaanse Deyanira Pijuan (30). Zij speelt ook. Ze treden samen op en zijn pleitbezorgers van de Spaanse gitaar. Albert: \u2018Ik heb in Zuid-Spanje geleerd te genieten. Meer rust, minder competitie. Granada-stad is wondermooi. \u2018Niets zo erg als blind zijn in Granada\u2019, zeggen ze hier. De stad ligt behoorlijk hoog en ook nog eens aan de voet van de Sierra Nevada. Iedere steen is historie, het Alhambra herbergt zoveel lagen geschiedenis. Het is ook zwaar om er te wonen, door de grote temperatuurwisselingen. En Granada lijdt altijd een beetje aan malafoll\u00e1, chagrijn. Als je een granadino vraagt hoe het gaat, zegt hij: \u2018slechter.\u2019", "Mooiste straat ter wereld", "Albert Nuijten: \u2018De Paseo de los Tristes, naast de rustig stromende Darro, is een magische straat in Granada. Voor mij is het de mooiste straat van de wereld. We hebben jaren op de Paseo uitgekeken en dat verveelde nooit. De weg gaat bergop vanaf de Plaza Nueva en boven verschijnt dan opeens het rode paleis, het Alhambra.\u2019", "Paseo de los Tristes", "Uitkijken over het Alhambra", "Deyanira Pijuan: \u2018De andere kant op wandelen kan ook. Vanaf de Paseo door een van de vele straatjes van de leuke wijk Albaic\u00edn, ook weer omhoog, naar nog zo\u2019n magische plek: de Mirador San Nicol\u00e1s. Uitzicht over de torens van het Alhambra, met daarachter de besneeuwde toppen van de Sierra Nevada. Wat een decor. Dat zoiets moois bestaat.\u2019", "Mirador San Nicol\u00e1s", "Eigengebrande koffie", "Deya: \u2018Op de hoek van de Plaza Nueva, in het hart van de stad, zit een lichte koffietent: Lisboa. Ze branden er zelf hun koffiebonen, de koffie is fantastisch. Ze hebben ook een uitgebreide kaart met Spaans en Engels ontbijt en verschillende soorten toast en lekkere zoetigheid zoals piononos, de sirooptaartjes uit Granada.\u2019", "Caf\u00e9 Lisboa, op de hoek van Plaza Nueva en Calle Reyes Cat\u00f3licos", "Gitaarstraat", "Albert: \u2018Ook alweer bij de Plaza Nueva is een schaduwrijk straatje dat steil omhoogloopt en voor mij veel betekenis heeft: de Cuesta de Gom\u00e9rez. Een straat met allerlei winkeltjes en een paar authentieke gitaarbouwers. Als je een wat rommelige, donkere zaak ziet met een grijze man tussen de houtkrullen, dan is dat waarschijnlijk een wereldberoemde gitaarbouwer. Dichter bij de bakermat van de Spaanse gitaar kun je niet komen. Mijn gitaren komen hier allemaal vandaan, handwerk van maestro Rafael Moreno. Ik ben al dertig jaar met hem bevriend.\u2019", "Cuesta de Gom\u00e9rez", "Beeld Luis Mendo", "Tapa's in de wijk Realejo", "Deya: \u2018Eerlijk gezegd is de tapacultuur in Granada nogal uit de hand gelopen. Vroeger was het een sympathiek visitekaartje van de stad, dat je in Granada een gratis tapa bij een drankje kreeg. Nu lijkt het een verplichting en zijn er caf\u00e9s waar een halve maaltijd bij een glas bier wordt geserveerd. Maar het blijft natuurlijk heerlijk om in de wijk Realejo, met de smalle voetgangersstraatjes, van bar naar bar te trekken en overal tapas te eten. Zo hoort het ook h\u00e8, niet uren ergens blijven zitten.\u2019", "Tapasbarren in El Realejo: El Jerg\u00f3n, Bar Candela, Los Altramuces, La Brujidera, Restaurante Damasqueros, Potemkin", "Sardientjes en de blues", "Albert: \u2018El Pe\u00f1\u00f3n is een restaurant in Salobre\u00f1a dat heel gaaf op een rots in zee ligt. In de winter slaan bij onstuimig weer de golven tegen het raam. In de zomer treden wij er twee keer per week op. We spelen dan op het strand, naast de tot barbecue omgebouwde boot, waar octopus en sardientjes op liggen te roken. We spelen van alles, van Piazzolla tot de Rolling Stones en van De Falla tot Bach en de blues. En natuurlijk mijn eigen nummers. Allemaal uit het hoofd. Nee, geen flamenco, da\u2019s een heel ander metier.\u2019", "El Pe\u00f1\u00f3n, Calle Paseo Mar\u00edtimo, Salobre\u00f1a", "Leven aan zee", "Albert: \u2018We wonen nu in La Herradura. Dat ligt aan zee, even ten zuiden van de stad Granada. Vlak bij ons staat op een bergtop het huis waar Andr\u00e9s Segovia lang heeft gewoond, de Spaanse gitaarvirtuoos. Voor de elektrische gitaar zou dat zoiets zijn alsof het om het huis van Jimi Hendrix gaat. In La Herradura zijn we vaak te vinden bij La Taper\u00eda, ons huisrestaurant. De eigenaar en de mensen die er altijd zitten zijn bijna familie geworden. Toptent voor koffie en calamares. En met zeezicht. We treden ook bijna elke maand op in het kasteel/fort van La Herradura, met altijd een ander programma en thema. Een mooie, historische plek.\u2019", "La Taper\u00eda, Paseo Andr\u00e9s Segovia, 19, Almu\u00f1\u00e9car", "Castillo la Herradura, Calle Fortaleza 4, La Herradura"], "authors": ["Mirjam Bosgraaf"], "keywords": ["van", "niets", "erg", "een", "granada", "en", "hier", "ook", "zo", "la", "ze", "zijn", "blind", "op", "als", "zeggen", "met", "het"], "pubDate": "2019-11-15T14:00:49Z", "publicationId": "1a359314-37ee-33a8-8de7-301d3eb2ed28"}