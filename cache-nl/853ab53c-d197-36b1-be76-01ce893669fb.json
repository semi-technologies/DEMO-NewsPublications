{"id": "853ab53c-d197-36b1-be76-01ce893669fb", "title": "\u2018Ambtenaren kunnen eenvoudig bij gegevens van voormalige UWV-klanten\u2019", "url": "https://www.parool.nl/nederland/ambtenaren-kunnen-eenvoudig-bij-gegevens-van-voormalige-uwv-klanten~b1fea951/", "summary": "Beeld Hollandse Hoogte / ANPHet IT-systeem bij UWV dat klantgegevens bewaart, voldoet aan \u2018geen van de beginselen uit de AVG\u2019, meldt adviesorganisatie KPMG.\nKPMG onderzocht op verzoek van het UWV het IT-systeem, genaamd Sonar.\nVeel medewerkers van het UWV en duizenden gemeentelijke ambtenaren van de sociale dienst kunnen de gegevens simpelweg opvragen, aldus Trouw.\n\u2018Onmiddellijk stoppen\u2019Dat zo veel werknemers van de uitkeringsorganisatie en van gemeenten in Sonar kunnen, moet onmiddellijk stoppen, stellen de onderzoekers.\nBetrokkenen bij het UWV zouden al jaren weten dat het systeem niet deugt, maar er gebeurt niets.", "paragraphs": ["Beeld Hollandse Hoogte / ANP", "Het IT-systeem bij UWV dat klantgegevens bewaart, voldoet aan \u2018geen van de beginselen uit de AVG\u2019, meldt adviesorganisatie KPMG. De AVG is de Europese verordening waarin de regels zijn opgenomen voor de verwerking van persoonsgegevens door bedrijven en overheden. KPMG onderzocht op verzoek van het UWV het IT-systeem, genaamd Sonar. Veel medewerkers van het UWV en duizenden gemeentelijke ambtenaren van de sociale dienst kunnen de gegevens simpelweg opvragen, aldus Trouw.", "Het gaat daarbij om informatie over uitkeringen die mensen ontvangen, de begeleiding die UWV-klanten hebben gehad of krijgen en om persoonlijke gegevens als naam, adres, burgerservicenummer, nationaliteit en geboortedatum. Al deze informatie staat in \u00e9\u00e9n systeem, waarop de duizenden medewerkers en ambtenaren kunnen inloggen.", "\u2018Onmiddellijk stoppen\u2019", "Dat zo veel werknemers van de uitkeringsorganisatie en van gemeenten in Sonar kunnen, moet onmiddellijk stoppen, stellen de onderzoekers. IT-deskundige Ren\u00e9 Jan Veldwijk zegt dat Sonar \u2018een open huis\u2019 is voor iedereen. Betrokkenen bij het UWV zouden al jaren weten dat het systeem niet deugt, maar er gebeurt niets. \u201cNiemand vindt dat erg,\u201d zegt Veldwijk. \u201cEr is bij UWV nog nooit iemand ontslagen omdat de privacy van mensen niet is beschermd. Er worden bij datalekken, die er heel vaak zijn geweest, hooguit wat Kamervragen gesteld. Dat risico wil de top wel nemen.\u201d", "UWV zou zich volgens Veldwijk niet houden aan de AVG. \u201cHet interesseert ze niet.\u201d Ingrijpen zou als een groter risico worden gezien, omdat duizenden mensen hun werk dan niet kunnen doen.", "\u2018Niet in \u00e9\u00e9n keer veranderen\u2019", "Karin Menses, directeur informatievoorziening bij UWV, legt uit dat Sonar in 2005 is gebouwd. Het uitwisselen van gegevens was toen juist gewenst, klinkt het. \u201cDat staat nu op gespannen voet met de privacy-eisen.\u201d Het UWV gaat voor maart de gegevens van een miljoen voormalig cli\u00ebnten verwijderen, aldus Menses. Wie de afgelopen vijf jaar bij het UWV heeft aangeklopt, blijft er voorlopig in staan.", "Dat er iets aan de toegankelijkheid moet gebeuren, beaamt Menses. Zo zouden volgens KPMG alleen specifieke medewerkers toegang moeten hebben. Eenvoudig is dat allerminst. \u201cSonar is ook een heel uitgebreid systeem, dat kun je niet in \u00e9\u00e9n keer veranderen,\u201d zegt de directeur. \u201cWe hebben al veel aangepast, maar dat is inderdaad nog niet voldoende.\u201d"], "authors": ["Het Parool"], "keywords": ["er", "ambtenaren", "van", "het", "uwv", "eenvoudig", "kunnen", "voormalige", "en", "uwvklanten", "sonar", "bij", "niet", "dat", "gegevens"], "pubDate": "2021-01-04T07:15:48Z", "publicationId": "a3002aeb-6d5a-3894-adcb-0212effbc567"}