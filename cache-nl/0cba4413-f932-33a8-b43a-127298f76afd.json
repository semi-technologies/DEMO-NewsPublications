{"id": "0cba4413-f932-33a8-b43a-127298f76afd", "title": "Hoera voor de Academy of British Cover Design, die boekontwerpers de lof geeft die ze verdienen", "url": "https://volkskrant.nl/cultuur-media/hoera-voor-de-academy-of-british-cover-design-die-boekontwerpers-de-lof-geeft-die-ze-verdienen~b34bfe8a/", "summary": "Boekontwerp is een dankbaar vak, maar beroemd of zelfs maar bekend zul je er niet snel mee worden.\nNaast de constante stroom van grote en kleine prijzen voor schrijvers \u2013 alleen in Nederland dik over de honderd \u2013 steekt het handjevol onderscheidingen voor boekontwerpers er armetierig, om niet te zeggen bedroevend bij af.\nHoera dus voor de Academy of British Cover Design, die ongewoon gul is met het bekronen van boekomslagen en op abcoverd.co.uk een groeiend visueel archief bijhoudt van het beste Britse boekontwerp van het afgelopen decennium.\nDe ABCD (niet te verwarren met die andere ABCD: de Advisory Board on Cat Diseases) werd opgericht door de ontwerpers Jon Gray en Jamie Keenan en kent elk jaar tien prijzen toe, ook in boekcategorie\u00ebn die niet snel bijzondere aandacht krijgen, zoals heruitgaven en series.\nPelham besloot dat op alle omslagen de Albertus moest komen, de onverwoestbare letter die Wolpe kort voor de Tweede Wereldoorlog ontwierp en die van hem en Faber and Faber op slag een begrip maakte \u2013 onder vakbroeders, welteverstaan.", "paragraphs": ["Boekomslag door Alex Kirby.", "Boekontwerp is een dankbaar vak, maar beroemd of zelfs maar bekend zul je er niet snel mee worden. Naast de constante stroom van grote en kleine prijzen voor schrijvers \u2013 alleen in Nederland dik over de honderd \u2013 steekt het handjevol onderscheidingen voor boekontwerpers er armetierig, om niet te zeggen bedroevend bij af.", "Hoera dus voor de Academy of British Cover Design, die ongewoon gul is met het bekronen van boekomslagen en op abcoverd.co.uk een groeiend visueel archief bijhoudt van het beste Britse boekontwerp van het afgelopen decennium. De ABCD (niet te verwarren met die andere ABCD: de Advisory Board on Cat Diseases) werd opgericht door de ontwerpers Jon Gray en Jamie Keenan en kent elk jaar tien prijzen toe, ook in boekcategorie\u00ebn die niet snel bijzondere aandacht krijgen, zoals heruitgaven en series.", "Boekomslag door Woodrow Phoenix.", "Bij de toekenning van de ABCD Awards 2019, eind vorige maand, sprong om die reden de rubriek Series Design eruit: ontwerper Jonny Pelham is bekroond voor de Faber 90th Anniversary Stories, een reeks fraaie minipockets met heruitgaven van korte verhalen uit het fonds van de jubilerende uitgeverij Faber and Faber.", "Boekomslag door Andrzej Klimowski.", "In overleg met artdirector Donna Payne bepaalde Pelham het basisontwerp en het kleurenpalet van de omslagen, nader ingevuld door frisse nieuwe illustratoren en door veteranen als Andrzej Klimowski, Bill Bragg (bij ons bekend van zijn illustratie voor Gerard Reves The Evenings) en Peter Adlington (die het omslag voor Marieke Lucas Rijnevelds The Discomfort of Evening maakte).", "Boekomslag door Bill Bragg.", "Dat hun gezamenlijke resultaat lichtelijk retro oogt is niet toevallig, want de Faber-reeks is ook bedoeld als eerbetoon aan Berthold Wolpe (1905-1989), de Duitse ontwerper die op de vlucht voor de nazi\u2019s in Engeland belandde en daar decennialang het gezicht van Faber and Faber bepaalde.", "Boekomslag door Jonny Pelham.", "Pelham besloot dat op alle omslagen de Albertus moest komen, de onverwoestbare letter die Wolpe kort voor de Tweede Wereldoorlog ontwierp en die van hem en Faber and Faber op slag een begrip maakte \u2013 onder vakbroeders, welteverstaan.", "Boekomslag door Leanne Shapton."], "authors": ["Erik Van Den Berg"], "keywords": ["van", "het", "faber", "lof", "hoera", "design", "cover", "niet", "die", "op", "ze", "british", "door", "en", "met", "geeft", "verdienen", "voor"], "pubDate": "2020-11-06T13:00:00+01:00", "publicationId": "1a359314-37ee-33a8-8de7-301d3eb2ed28"}