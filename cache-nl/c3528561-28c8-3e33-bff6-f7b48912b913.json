{"id": "c3528561-28c8-3e33-bff6-f7b48912b913", "title": "Tweede Kamer noemt schrappen dringende zorg \u2018verschrikkelijk\u2019", "url": "https://www.parool.nl/nederland/tweede-kamer-noemt-schrappen-dringende-zorg-verschrikkelijk~b1b46691/", "summary": "Op een kankerbehandeling wachten is al heel stressvol, stelt ze, en dan wordt die mogelijk ook nog uitgesteld.\nIemand moet dat co\u00f6rdineren.\u201d Ook de SP noemt het verbeteren van de spreiding van pati\u00ebnten \u2018cruciaal\u2019.\nOnheilPvdA-Kamerlid Lilianne Ploumen wil dat het kabinet nu \u2018scherp inventariseert\u2019 waar de knelpunten zitten, zodat \u2018verder onheil\u2019 kan worden afgewend.\nPloumen stelt dat het kabinet \u2018jammerlijk heeft gefaald\u2019.\n\u201cWe plukken nu de vruchten van het zorgsysteem dat de afgelopen jaren is afgebroken,\u201d stelt Hijink.", "paragraphs": ["Beeld ANP", "\u201cHet kabinet wacht dinsdag een scherp debat,\u201d stelt GroenLinks-Kamerlid Corinne Ellemeet. Op een kankerbehandeling wachten is al heel stressvol, stelt ze, en dan wordt die mogelijk ook nog uitgesteld. \u201cDit is precies wat je niet wilt en het gebeurt t\u00f3ch.\u201d", "Ellemeet ziet een gebrek aan regie in Den Haag \u2018ook als het gaat om vaccineren\u2019. \u201cWe hebben allemaal geen toverstokje, maar ik verwacht dat de ministers Hugo de Jonge en Tamara van Ark er nu alles aan doen om ziekenhuizen beter te laten samenwerken. Iemand moet dat co\u00f6rdineren.\u201d Ook de SP noemt het verbeteren van de spreiding van pati\u00ebnten \u2018cruciaal\u2019. \u201cLaat Defensie daarbij helpen,\u201d zegt Kamerlid Maarten Hijink.", "Onheil", "PvdA-Kamerlid Lilianne Ploumen wil dat het kabinet nu \u2018scherp inventariseert\u2019 waar de knelpunten zitten, zodat \u2018verder onheil\u2019 kan worden afgewend. Ploumen stelt dat het kabinet \u2018jammerlijk heeft gefaald\u2019. \u201cDit is alles wat het kabinet had moeten of willen voorkomen. Je zult maar zitten te wachten op een operatie\u2026 Dat is echt dramatisch.\u201d", "De SP kaartte de druk op de zorg kort voor kerst nog aan, toen openhartoperaties geschrapt dreigden te worden. \u201cWe plukken nu de vruchten van het zorgsysteem dat de afgelopen jaren is afgebroken,\u201d stelt Hijink. \u201cIk loop te vloeken als ik hoor dat het St. Jansdalziekenhuis in Harderwijk dinsdagavond een pati\u00ebntenstop moest instellen. Wij hebben er ons destijds tevergeefs sterk voor gemaakt dat de eerste hulp in Lelystad open bleef.\u201d", "Blik personeel opentrekken", "De druk op de zorg is \u2018massief\u2019, ziet VVD-Kamerlid Hayke Veldman. \u201cDat is verschrikkelijk. Maar het gebrek aan personeel is het grootste probleem en we kunnen nu eenmaal niet een blik personeel opentrekken.\u201d Maar volgens hem kan het kabinet hier niets aan doen. \u201cDe regels zijn nu strenger dan in het voorjaar. Aan ons allemaal is nu de boodschap: hou je beter aan de regels, voorkom dat er mensen besmet worden.\u201d Volgens Veldman moeten mensen minder op bezoek gaan bij anderen. \u201cHet advies is: laat maximaal twee mensen op bezoek komen. Maar dat is geen must. Je h\u00f3eft geen bezoek uit te nodigen.\u201d", "Ook regeringspartijen CDA en ChristenUnie vinden dat iedereen zich aan de maatregelen moet houden. \u201cMet elkaar kunnen we ervoor zorgen dat de toestroom van coronapati\u00ebnten snel omlaag gaat,\u201d zegt CDA-Kamerlid Joba van den Berg. \u201cOok met oudejaarsnacht: laten we ons verstand blijven gebruiken, en met elkaar die druk op het ziekenhuispersoneel verlagen.\u201d ChristenUnie-Kamerlid Carla Dik-Faber vraagt zich ook af waarom een scherpe daling van het aantal besmettingen uitblijft, terwijl de regels zo streng zijn. \u201cDat wil ik van het OMT weten.\u201d", "Dik-Faber stelt dat mensen \u2018de urgentie\u2019 niet meer lijken te voelen. \u201cDe druk op de zorg is krankjorum hoog. Dat is toch dramatisch? En als de pati\u00ebntenaantallen in ziekenhuizen nu al groter zijn dan nu werd verwacht, wat betekent dat dan voor volgende week?\u201d", "Vaccinatie", "Volgens Hijink lijkt het ook in de voorbereiding op de vaccinatiecampagne \u2018aan alles te ontbreken\u2019. Hij wijst naar het nieuws van deze site, dat het kabinet ouderen die thuis wonen ook snel wil gaan vaccineren, maar dat nog onduidelijk is hoe dat moet gebeuren. \u201cAlsof ouderen die thuis wonen en kwetsbaar zijn zoveel mobieler zijn dan ouderen die in een verpleeghuis wonen. Het kabinet heeft toch maanden de tijd gehad om dit voor te bereiden?\u201d", "Ploumen (PvdA) wijst ook op het vaccinatieproces, waar Nederland op 8 januari als laatste land van Europa een begin mee gaat maken. \u201cZonder dat iemand daar een goede reden voor heeft kunnen geven. Natuurlijk is het virus niet direct weg als je morgen gaat vaccineren, maar je brengt dat wel dichterbij.\u201d"], "authors": ["Hanneke Keultjes"], "keywords": ["schrappen", "van", "kamer", "dringende", "verschrikkelijk", "en", "een", "aan", "noemt", "op", "te", "ook", "het", "nu", "dat", "zorg", "tweede"], "pubDate": "2020-12-30T16:21:54Z", "publicationId": "a3002aeb-6d5a-3894-adcb-0212effbc567"}