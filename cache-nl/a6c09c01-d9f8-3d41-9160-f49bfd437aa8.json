{"id": "a6c09c01-d9f8-3d41-9160-f49bfd437aa8", "title": "OM: geen strafrechtelijk onderzoek naar Belastingdienst", "url": "https://www.parool.nl/nederland/om-geen-strafrechtelijk-onderzoek-naar-belastingdienst~b8bb9f8f/", "summary": "Beeld ANP\u2018Na een zorgvuldige beoordeling van de feiten en omstandigheden komt het OM niet tot een strafrechtelijke verdenking,\u2019 laat het OM in een toelichting weten.\n\u2018Het OM realiseert zich dat deze uitkomst voor de getroffen ouders een teleurstelling kan zijn,\u2019 staat in de toelichting.\nNa de aangifte heeft de Rijksrecherche onder het gezag van het OM een uitgebreid ori\u00ebnterend feitenonderzoek uitgevoerd.\nDaaruit concludeert het OM nu dat er geen reden is tot vervolging.\nTal van ouders hebben ernstige financi\u00eble en sociale gevolgen ervaren van de fraudeaanpak van de Belastingdienst bij de uitvoering van de kinderopvangtoeslag.", "paragraphs": ["De Belastingdienst is, als onderdeel van de Staat, immuun voor strafrechtelijke vervolging. Beeld ANP", "\u2018Na een zorgvuldige beoordeling van de feiten en omstandigheden komt het OM niet tot een strafrechtelijke verdenking,\u2019 laat het OM in een toelichting weten.", "\u2018Het OM realiseert zich dat deze uitkomst voor de getroffen ouders een teleurstelling kan zijn,\u2019 staat in de toelichting. \u2018Ouders die zelf aangifte hebben gedaan bij het OM, zouden via een zogeheten \u2018artikel 12 Wetboek van Strafvordering-procedure\u2019 de rechter kunnen vragen om alsnog tot vervolging over te gaan.\u2019", "Aangifte", "De staatssecretarissen van Financi\u00ebn hebben mei vorig jaar aangifte gedaan tegen de Belastingdienst wegens \u2018een vermoeden van zogeheten knevelarij en beroepsmatige discriminatie\u2019. Knevelarij wil zeggen dat een ambtenaar in strijd met de regels geld vordert, ontvangt of niet uitbetaalt omdat dat verschuldigd zou zijn \u2018aan enige openbare kas\u2019.", "Na de aangifte heeft de Rijksrecherche onder het gezag van het OM een uitgebreid ori\u00ebnterend feitenonderzoek uitgevoerd. Daaruit concludeert het OM nu dat er geen reden is tot vervolging.", "Daarnaast is de Belastingdienst, als onderdeel van de Staat, immuun voor strafrechtelijke vervolging. \u2018Over verwijtbare handelingen die de Staat zijn toe te rekenen, moet verantwoording worden afgelegd in het politieke domein en niet in het strafrecht.\u2019", "Vernietigend rapport", "De toeslagenaffaire veroorzaakte veel maatschappelijke beroering. Tal van ouders hebben ernstige financi\u00eble en sociale gevolgen ervaren van de fraudeaanpak van de Belastingdienst bij de uitvoering van de kinderopvangtoeslag. Recent kwam een vernietigend rapport uit over de affairedat een ondervragingscommissie van de Tweede Kamer had opgesteld na verschillende verhoren met ambtenaren en bewindspersonen.", "Daarin werd geconcludeerd dat de grondbeginselen van de rechtstaat zijn geschonden tijdens de te fanatieke jacht door de Belastingdienst op mogelijke fraudeurs met de kinderopvangtoeslag. Duizenden ouders werden ten onrechte als fraudeur bestempeld, waarna ze alle ontvangen toeslag moesten terugbetalen. Vaak ging het om vele duizenden euro\u2019s, waardoor levens werden verwoest."], "authors": [], "keywords": ["staat", "zijn", "van", "ouders", "onderzoek", "naar", "en", "om", "een", "dat", "geen", "het", "strafrechtelijk", "belastingdienst"], "pubDate": "2021-01-07T12:55:18Z", "publicationId": "a3002aeb-6d5a-3894-adcb-0212effbc567"}