{"id": "84da4a22-5ab8-337d-8524-76a0f4fe584e", "title": "Armando Manzanero (1935-2020) was de koning van de Mexicaanse smartlap", "url": "http://trouw.nl/leven/armando-manzanero-1935-2020-was-de-koning-van-de-mexicaanse-smartlap~b6bb2eda/", "summary": "Zijn landgenoten zagen hem weliswaar als een profeet van de liefde, maar zelf was Armando Manzanero naar eigen zeggen behoorlijk conservatief.\nVoor veel Mexicaanse babyboomers was Manzanero een van de belangrijkste artiesten uit hun jeugd.\nDe zanger uit Yucat\u00e1n, een deelstaat in het zuiden van het land, gold als de koning van de Mexicaanse smartlap.\nHet was zijn jeugd in het zuiden van het land die zijn muzikale smaak al vroeg bepaalde; de populaire Mexicaanse muziek van die tijd stond vooral onder invloed van mariachi- en rancheromuziek uit Mexico-Stad en de Baj\u00edo-regio in Centraal-Mexico.\nEn in 1997 lanceerde Luis Miguel, een van Mexico\u2019s grootste zangers van de afgelopen veertig jaar, een album met daarop enkele liedjes van Manzanero.", "paragraphs": ["Zijn landgenoten zagen hem weliswaar als een profeet van de liefde, maar zelf was Armando Manzanero naar eigen zeggen behoorlijk conservatief. \u201cMensen die geluk hebben in het leven, trouwen slechts \u00e9\u00e9n keer\u201d, zei hij ooit, daarbij toegevend dat hij zelf minder gelukkig was. Hij trouwde vijf keer en vrijwel al die huwelijken eindigden bitter.", "Zijn moeizame liefdesleven maakte zijn reputatie als zanger van liefdesliedjes niet minder groot. Voor veel Mexicaanse babyboomers was Manzanero een van de belangrijkste artiesten uit hun jeugd. De zanger uit Yucat\u00e1n, een deelstaat in het zuiden van het land, gold als de koning van de Mexicaanse smartlap. Hij schreef talloze hits, waaronder grote successen als Somos novios (\u2018We zijn een koppel\u2019) en Contigo aprend\u00ed (\u2018Met jou leerde ik\u2019).", "Niet alleen in Latijns-Amerika was de zanger, met zijn net iets meer dan 1,50 meter klein van stuk, een grootheid. Ook grote sterren in de Verenigde Staten en Europa zongen versies van zijn liedjes, waaronder Frank Sinatra, Shirley Bassey, Andrea Bocelli en Elvis Presley. Laatstgenoemde maakte van Somos novios onder de Engelstalige titel It\u2019s Impossible een hit.", "Muzikaal gezin", "Armando Manzanero werd geboren op 7 december 1935 in M\u00e9rida, de schilderachtige koloniale hoofdstad van Yucat\u00e1n, al zou zijn geboorte pas een jaar later worden geregistreerd. Hij groeide op in een muzikaal gezin; ook zijn vader was zanger en liedjesschrijver, zijn moeder speelde de jarana jarocha, een aan de Caribisch-Mexicaanse kust populair type gitaar, en was danseres.", "Het was zijn jeugd in het zuiden van het land die zijn muzikale smaak al vroeg bepaalde; de populaire Mexicaanse muziek van die tijd stond vooral onder invloed van mariachi- en rancheromuziek uit Mexico-Stad en de Baj\u00edo-regio in Centraal-Mexico. Het was muziek die de stoere mannelijkheid van de prototype Mexicaanse macho vierde. Yucat\u00e1n gold echter als een uithoek; op 1300 kilometer van Mexico-Stad zonden de radiozenders waar de jonge Manzanero naar luisterde vooral de gevoeliger Cara\u00efbische en Cubaanse ballades uit.", "Reeds op achtjarige leeftijd studeerde Manzanero piano, volgens hemzelf de eerste activiteit waar hij echt van genoot. Als jonge twintiger schreef hij al volop liedjes; zijn eerste album kwam in 1959 uit. In totaal zou hij meer dan vierhonderd liedjes schrijven en tientallen platen laten maken.", "Zijn grote succes zat hem enerzijds in zijn imago als romanticus, als de kleine man uit het zuiden die serenades bracht aan de vrouwen waar hij hopeloos verliefd op was. Anderzijds waren zijn liedjes simpel en rechttoe rechtaan geschreven, maar vol tederheid en gevoeligheid. In een interview in 2003 hamerde hij op het belang van \u2018oprechtheid\u2019 in muziek. \u201cEen liedje kan niet zijn geschreven met de wens meteen succes te hebben\u201d, zei hij. \u201cHet is alsof je een schilderij maakt. Je moet het goed doen, zodat het schilderij altijd aan de muur blijft. Dat is mijn geheim.\u201d", "Wereldwijd succes", "Sommige van zijn grootste successen kwamen toen andere artiesten zijn liedjes overnamen. Een versie van \u2018It\u2019s Impossible\u2019, van Perry Como, won een Grammy in 1978. En in 1997 lanceerde Luis Miguel, een van Mexico\u2019s grootste zangers van de afgelopen veertig jaar, een album met daarop enkele liedjes van Manzanero. Het album werd een wereldwijd succes.", "Alle romantiek ten spijt was Armando Manzanero niet zonder controverse. Vijftien jaar geleden, nadat een van zijn huwelijken op de klippen was gelopen, werd hij door de vrouw van wie hij net was gescheiden, beschuldigd van mishandeling, iets wat de zanger zelf ontkende. En enkele jaren geleden, net toen ook Mexico in de greep was van de #MeToo-beweging, deed hij de uitspraak dat vrouwen \u2018het geweldig vinden te worden aangerand\u2019. Manzanero verontschuldigde zich en beweerde dat hij bedoelde dat vrouwen het geweldig vinden \u2018verliefd te worden\u2019.", "Voor het grote publiek, en dan vooral voor de Mexicanen die opgroeiden in de jaren zestig en zeventig, bleef Manzanero desondanks de belichaming van de romantiek.", "Armando Manzanero stierf op 28 december 2020 aan een hartaanval als complicatie van Covid-19.", "Lees ook: \u2018", "\u2018Ik heb een romantische, sentimentele ziel\u2019", "Welke lessen leert het leven ons? Televisiemaker Joris Linssen staat deze maanden met zijn groep Caramba in het theater. \u2018Heerlijk zwelgend, smachtend, vibrerend\u2019. Je moet af en toe een risico nemen."], "authors": ["Jan-Albert Hootsen"], "keywords": ["manzanero", "van", "zijn", "het", "die", "en", "een", "hij", "op", "19352020", "mexicaanse", "armando", "koning", "als", "smartlap"], "pubDate": "2021-01-11T12:43:00Z", "publicationId": "b66cd8e4-4294-3571-bcd7-e490527f1a48"}