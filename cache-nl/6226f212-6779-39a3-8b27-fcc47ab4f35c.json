{"id": "6226f212-6779-39a3-8b27-fcc47ab4f35c", "title": "In het debat over euthanasie vergeten we het stervensproces ook natuurlijk kan gebeuren", "url": "https://trouw.nl/opinie/in-het-debat-over-euthanasie-vergeten-we-het-stervensproces-ook-natuurlijk-kan-gebeuren~b41d09ea/", "summary": "In het debat over euthanasie dreigt vergeten te worden dat het stervensproces ook natuurlijk kan gebeuren.\nIedereen kan het.\u2019 Deze titel van Ren\u00e9 Gude kwam op bij de beschouwingen over euthanasie die ik de afgelopen tijd in Trouw las.\nHieke Huistra in haar column van 17 oktober over \u2018natuurlijk sterven\u2019: \u2018Het kan dagen of weken duren, er kan pijn of benauwdheid zijn.\nHet valt mij in mijn werk op dat het beeld dat mensen hebben van sterven be\u00efnvloed is door de documentaires over euthanasie.\nNet zoals het proces van de bevalling de boreling voorbereidt op het leven, helpt een natuurlijk overlijden de naasten bij het verder leven zonder hun dierbare.", "paragraphs": ["In het debat over euthanasie dreigt vergeten te worden dat het stervensproces ook natuurlijk kan gebeuren. Het is een pijnlijk proces, maar het kan de achterblijvers helpen bij afscheid en rouw, schrijft Beate Rose, geestelijk verzorger in de ouderen- en hospice-zorg in Veldhoven.", "Sterven is doodeenvoudig. Iedereen kan het.\u2019 Deze titel van Ren\u00e9 Gude kwam op bij de beschouwingen over euthanasie die ik de afgelopen tijd in Trouw las. Natuurlijk overlijden wordt daarin bepaald niet als doodeenvoudig omschreven. Hieke Huistra in haar column van 17 oktober over \u2018natuurlijk sterven\u2019: \u2018Het kan dagen of weken duren, er kan pijn of benauwdheid zijn. En als je daar wat aan wilt doen, kom je vaak in een ziekenhuisbed \u00ad terecht, met slangen, monitoren en machines.\u2019", "Marli Huijer (Filosofisch Elftal, 26 november): \u2018Bij dementie wordt het stervensproces eindeloos gerekt\u2019. Het is jammer als dit onweersproken blijft en mensen bang worden (of blijven) voor natuurlijk overlijden. Het is immers de meest voorkomende manier waarop mensen sterven en is in de meeste gevallen een intiem en verbindend gebeuren. Voor een \u2018rustig, zachtjes, thuis\u2019 overlijden is vaak medische begeleiding nodig. Maar niet altijd, sterven is \u2013 net als bevallen \u2013 niet een medisch probleem, maar een zelfverzachtend proces waarin het organisme zelf als het ware de weg weet.", "Medische begeleiding in de laatste fase is vaak nodig", "Sterven in de laatste fase van dementie is daarvan een mooi voorbeeld. Lichaam en geest worden gaandeweg uitgeschakeld tot de laatste adem daar is. Niet het sterven wordt eindeloos gerekt, door medische ingrepen wordt het leven gerekt, we worden veel ouder, waarbij we een groter deel van onze levenstijd ziek zijn. Daarom is medische begeleiding in de laatste fase vaak nodig. Dat je voor het bestrijden van pijn en benauwdheid vaak in een ziekenhuisbed belandt, is gelukkig niet waar. Er is veel deskundigheid bij huisartsen en thuiszorg. Sinds kort is begeleiding door een geestelijk verzorger thuis kosteloos beschikbaar. Ook zijn er hospices en bijna-thuis-huizen, waar beslist geen sfeer hangt van \u2018slangen, monitoren en machines\u2019.", "Tot slot vraagt een natuurlijk overlijden veel tijd. Daar zit misschien het echte bezwaar. Het valt mij in mijn werk op dat het beeld dat mensen hebben van sterven be\u00efnvloed is door de documentaires over euthanasie. Sterven als een schakelaar die je omdraait. Natuurlijk sterven is een proces. Het is kostbare, langzame tijd, een kans voor bezinning op wat er echt toe doet. Het is ook pijnlijk. Pijn en benauwdheid bij de stervende zijn goed te bestrijden, de pijn van het afscheid kan en mag benoemd, gevoeld en samen gedragen worden. Net zoals het proces van de bevalling de boreling voorbereidt op het leven, helpt een natuurlijk overlijden de naasten bij het verder leven zonder hun dierbare.", "Lees ook:", "Hoge leeftijd zou de rechtvaardiging moeten worden voor euthanasie", "Wie de D66-plannen met het voltooid leven steunt, heeft wellicht een grote angst voor verlies van decorum bij de dood. Dat is niet nodig en daarom kan de politiek beter bepalen vanaf welke leeftijd euthanasie moet kunnen, zegt J.W. Juttmann, oud-chirurg."], "authors": ["Beate Rose"], "keywords": ["vergeten", "stervensproces", "gebeuren", "euthanasie", "van", "bij", "sterven", "het", "voor", "natuurlijk", "kan", "debat", "een", "ook", "en", "worden"], "pubDate": "2020-12-03T09:11:00+01:00", "publicationId": "b66cd8e4-4294-3571-bcd7-e490527f1a48"}