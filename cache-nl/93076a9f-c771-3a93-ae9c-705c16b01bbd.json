{"id": "93076a9f-c771-3a93-ae9c-705c16b01bbd", "title": "Hoge citoscores voor een geslaagd en gelukkig leven; we zijn er blind in gaan geloven", "url": "https://volkskrant.nl/columns-opinie/hoge-citoscores-voor-een-geslaagd-en-gelukkig-leven-we-zijn-er-blind-in-gaan-geloven~ba49f153/", "summary": "Toch heeft ze voor een klasgenoot die even stuk zit altijd tijd.\nLager dan een negen voelt voor haar als een onvoldoende.\nVolgens de onderwijsinspectie zijn leerkrachtverwachtingen nog te vaak (onbewust) gerelateerd aan gezinskenmerken en opleidingsniveau van ouders, in plaats van aan het werkelijke potentieel van het kind.\nWat doen we onze kinderen aan als ze zich als 10-jarige al druk moeten maken over hun schooladvies?\nHoge citoscores voor een geslaagd en gelukkig leven; we zijn er blind in gaan geloven.", "paragraphs": ["Pien zit in vijf vwo. Ze is geestig, intelligent en leuk om te zien. Zo\u2019n meisje waarmee iedereen wegloopt. Razend druk met schoolactiviteiten, sport en haar bijbaantje in een bejaardenhuis. Toch heeft ze voor een klasgenoot die even stuk zit altijd tijd. Op haar rapport prijken louter hoge cijfers.", "Pien komt uit een doktersfamilie. Ze is de jongste van drie. Haar broer studeert geneeskunde, haar zus rechten. Pien wil tandheelkunde gaan studeren.", "Onlangs belde ze in tranen met mijn vriendin, die psycholoog is en werkt met jongeren die vastlopen. \u2018Help mij alsjeblieft. Ik zie het helemaal niet meer zitten\u2019, snikte Pien. Door alle stress sliep ze al weken nog maar drie uur per nacht. Vroeger waren de cli\u00ebnten van mijn vriendin hoofdzakelijk kinderen uit gebroken gezinnen met huiselijk geweld en verslavingsproblematiek. Nu loopt haar spreekuur steeds vaker vol met meisjes zoals Pien.", "\u2018Pien wil haar omgeving niet teleurstellen\u2019, legt ze me uit. Lager dan een negen voelt voor haar als een onvoldoende. \u2018En dan te bedenken dat ze ook nog eens vrijwillig drie extra vakken volgt. Plus elke maandagmiddag het Pre-University College.\u2019 Door deelname aan dat extra programma hoopt Pien over twee jaar haar kansen bij de selectie voor tandheelkunde te vergroten.", "\u2018Voor je het weet zit zo\u2019n meid maanden thuis met een burn-out\u2019, verzucht mijn vriendin.", "\u2018Waarom stopt ze niet gewoon met al die extra zelfopgelegde activiteiten?\u2019, vraag ik. Maar zo eenvoudig is dat niet: \u2018Pien is doodsbang niet door de selectie te komen. En niet toegelaten worden, betekent niet voldoen aan de verwachtingen. En dat is falen\u2019.", "Hoge verwachtingen leiden tot hogere prestaties. Dat concludeerde psycholoog Robert Rosenthal al in 1968 toen hij onderzoek deed naar de invloed van verwachtingen van de leraar op de ontwikkeling van kinderen. Hoge verwachtingen vertalen zich bovendien in meer zelfvertrouwen. Met lage verwachtingen werkt het precies andersom.", "Volgens de onderwijsinspectie zijn leerkrachtverwachtingen nog te vaak (onbewust) gerelateerd aan gezinskenmerken en opleidingsniveau van ouders, in plaats van aan het werkelijke potentieel van het kind. Dat werkt door in het schooladvies. En onderadvisering heeft een levenslange impact.", "Meer hoge verwachtingen dus, zou je zeggen. Dan krijgt elk kind de kansen die het verdient. Toch hebben hoge verwachtingen ook een keerzijde. Wat doen we onze kinderen aan als ze zich als 10-jarige al druk moeten maken over hun schooladvies? Als we ze op jonge leeftijd almaar testen en stelselmatig sturen op hogere toetsresultaten? Als ouders er alles aan doen om een vmbo-advies te vermijden? Als kinderen op de middelbare school al moeten bouwen aan hun cv voor toelating op de universiteit? Erger nog, als kinderen hun eigenwaarde ontlenen aan diploma\u2019s en schoolprestaties? Het prestatievirus heeft ons in zijn greep. Hoge citoscores voor een geslaagd en gelukkig leven; we zijn er blind in gaan geloven.", "Beschroomd vertel ik mijn vriendin over het gesprek met de moeder van de 6-jarige Elsje. Een pijnlijke confrontatie met mijn eigen blinde vlek. Het was vlak voor kerst. \u2018Elsje doet het geweldig, voor alle taal- en rekentoetsen heeft ze hoge resultaten\u2019, zei ik enthousiast. \u2018Ze wordt later vast iets als tandarts, dokter of misschien advocaat.\u2019 Haar moeder hoorde me geduldig aan en zei vriendelijk: \u2018Weet je, wij hopen dat Elsje voorlopig gewoon kind kan zijn. En trouwens, zelf wil ze later niets liever dan kapster worden.\u2019"], "authors": ["Merel Van Vroonhoven"], "keywords": ["er", "zijn", "van", "het", "voor", "en", "een", "leven", "geloven", "ze", "met", "aan", "gelukkig", "gaan", "geslaagd", "hoge", "haar", "als"], "pubDate": "2021-01-08T16:38:53Z", "publicationId": "1a359314-37ee-33a8-8de7-301d3eb2ed28"}