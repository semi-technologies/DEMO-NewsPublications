{"id": "4e4290a8-9995-3f8c-ae46-2879b71b2721", "title": "Zo ontroeren zonder sentimenteel te worden, dat kan alleen Faur\u00e9", "url": "https://www.parool.nl/kunst-media/zo-ontroeren-zonder-sentimenteel-te-worden-dat-kan-alleen-faure~b025188d/", "summary": "Dat beviel zo goed dat ze besloten samen verder te gaan en inmiddels mogen ze zich een van de beste pianokwartetten, zo niet het beste, van de wereld noemen.\nEen mededeling die evenwel wat aan kracht inboet bij de gedachte dat pianokwartetten vergeleken bij pianotrio\u2019s veel minder groot in getal zijn.\nOver repertoire hebben violist Erika Geldsetzer, altist Sascha Fr\u00f6mbling, cellist Konstantin Heidrich en pianist Dirk Mommertz nochtans niet te klagen.\n2, Adagio non troppo, dat hij op papier zette nadat zijn verloving met Marianne Viardot op de klippen was gelopen (niet zijn idee).\nAlleen Faur\u00e9 kan zulke ontroerende muziek schrijven zonder sentimenteel of larmoyant te worden, maar ook zonder de luisteraar eraan te laten twijfelen dat hier iets wezenlijks wordt medegedeeld.", "paragraphs": ["Faur\u00e9 Quartett - Quartet no. 1 & 2", "Het Duitse Faur\u00e9 Quartett werd 25 jaar terug opgericht in Karlsruhe, waar ze zich ter gelegenheid van Gabriel Faur\u00e9s 150ste geboortedag bogen over de pianokwartetten van de Franse componist. Dat beviel zo goed dat ze besloten samen verder te gaan en inmiddels mogen ze zich een van de beste pianokwartetten, zo niet het beste, van de wereld noemen. Een mededeling die evenwel wat aan kracht inboet bij de gedachte dat pianokwartetten vergeleken bij pianotrio\u2019s veel minder groot in getal zijn.", "Over repertoire hebben violist Erika Geldsetzer, altist Sascha Fr\u00f6mbling, cellist Konstantin Heidrich en pianist Dirk Mommertz nochtans niet te klagen. Alle belangrijke componisten schreven pianokwartetten \u2013 van Mozart en Beethoven tot Brahms, Schumann en zelfs Mahler \u2013 al componeerden ze er vaak slechts \u00e9\u00e9n, en soms twee of drie.", "Faur\u00e9 schreef er twee. Ze zijn beide even prachtig, en worden ook zo ge\u00adspeeld. Hoogtepunt is het langzame deel uit Kwartet nr. 2, Adagio non troppo, dat hij op papier zette nadat zijn verloving met Marianne Viardot op de klippen was gelopen (niet zijn idee). Alleen Faur\u00e9 kan zulke ontroerende muziek schrijven zonder sentimenteel of larmoyant te worden, maar ook zonder de luisteraar eraan te laten twijfelen dat hier iets wezenlijks wordt medegedeeld. Juist in het achterhouden zit de kracht."], "authors": ["Erik Voermans"], "keywords": ["faur\u00e9", "zijn", "van", "zo", "en", "zonder", "ze", "kan", "sentimenteel", "pianokwartetten", "te", "niet", "alleen", "het", "ontroeren", "worden", "dat"], "pubDate": "2020-12-31T13:57:56Z", "publicationId": "a3002aeb-6d5a-3894-adcb-0212effbc567"}