{"id": "45df4be9-ac00-3c46-8dc0-12bc52b4c1d8", "title": "Rutte kondigt sobere kerst aan, zelfs verscherpingen mogelijk", "url": "https://www.parool.nl/nederland/rutte-kondigt-sobere-kerst-aan-zelfs-verscherpingen-mogelijk~b1275776/", "summary": "\u201cWe mogen er niet voor weglopen als dat nodig zou zijn.\u201d\u201cWant het gaat echt niet goed,\u201d aldus Rutte.\nZo lekte er dinsdagmiddag een interne notitie van het ministerie van Economische Zaken uit, waarin voor heropening van de horeca wordt gepleit.\nZowel het ministerie als het RIVM haastten zich om duidelijk te maken dat het niet om doorgerekende analyses ging.\nMaar het toont wel aan dat mensen in of rond het kabinet menen dat de horeca te veel schade aan het oplopen is door de voortdurende sluiting.\n\u2018Coronamoeheid\u2019Rutte merkte nog op dat \u2018de coronamoeheid toeneemt\u2019.", "paragraphs": ["Beeld ANP", "Rutte: \u201cAl een paar weken geleden zag je de eerste kerstbomen in huiskamers. Het laat zien hoe extra belangrijk kerst voor ons is. Het is een zwaar jaar voor veel mensen. Een jaar van verlies, verdriet en rouw, zeker voor diegenen die iemand verloren. Door corona tellen we al 10.000 lege stoelen aan de kersttafel. Reden te meer dat we samen willen zijn.\u201d", "Toch heeft de premier daarover alleen maar slecht nieuws: \u201cDe vraag is veel gesteld: wat kan er met kerst? Het antwoord is helaas niet meer dan de afgelopen maanden. We hadden op meer gehoopt.\u201d", "Het kabinet voelt nog steeds de druk van het aantal besmettingen. De afgelopen week nam het aantal positieve testen ook weer flink toe. Bovendien zijn de besmettingen verspreid over het hele land en is in \u2018elke leeftijdsgroep\u2019 een toename te zien. Rutte zegt te begrijpen dat Nederland snakt naar versoepelingen, maar kan ze simpelweg niet in het vooruitzicht stellen, meent hij. Omdat het aantal besmettingen nog steeds oploopt, is de verwachting dat ook de druk op ziekenhuizen groter wordt.", "Zelfs verscherping mogelijk", "Rutte zei zelfs dat er in de aanloop naar kerst ook nog verscherping van de maatregelen nodig zou kunnen zijn. \u201cWe mogen er niet voor weglopen als dat nodig zou zijn.\u201d", "\u201cWant het gaat echt niet goed,\u201d aldus Rutte. \u201cNiet met de besmettingscijfers en niet met de ziekenhuisopnames. We zitten op meer dan het dubbele. We staan nu op een tweesprong. Laten we de kerstperiode zo goed mogelijk benutten door zoveel mogelijk thuis te blijven.\u201d", "Nu de teugels laten vieren, zou wel eens een hele hoge prijs kunnen hebben, redeneert het kabinet.", "Heropenen horeca", "Toch heerst ook binnen de ministersploeg ongemak over het feit dat de \u2018gedeeltelijke lockdown\u2019 voortduurt. Zo lekte er dinsdagmiddag een interne notitie van het ministerie van Economische Zaken uit, waarin voor heropening van de horeca wordt gepleit. Dat zou het aantal besmettingen zelfs doen dalen, omdat mensen daardoor minder vaak dan nu thuis zouden afspreken.", "Zowel het ministerie als het RIVM haastten zich om duidelijk te maken dat het niet om doorgerekende analyses ging. Maar het toont wel aan dat mensen in of rond het kabinet menen dat de horeca te veel schade aan het oplopen is door de voortdurende sluiting.", "Rutte merkte nog op dat \u2018we\u2019 de horeca wel kunnen helpen door maaltijden tijdens of rond de kerstdagen af te halen of te bestellen \u2018bij uw favoriete restaurants\u2019.", "\u2018Coronamoeheid\u2019", "Rutte merkte nog op dat \u2018de coronamoeheid toeneemt\u2019. \u201cDat voelen we allemaal. Maar in het bijzonder wordt dat gevoeld in de zorg, in de verpleeghuizen. Het wordt steeds lastiger de roosters rond te maken. Alleen al om die reden moeten we ons houden aan de maatregelen, zodat die mensen wat lucht krijgen.\u201d", "Tegelijkertijd zette Rutte \u00e9\u00e9n sprankje hoop op de agenda. Het kabinet gaat de experts van het OMT laten bekijken of het \u2018in januari\u2019 weer mogelijk wordt voor mensen onder de 27 jaar om in groepsverband te sporten."], "authors": ["Tobias Den Hartog"], "keywords": ["van", "mogelijk", "het", "op", "nog", "sobere", "mensen", "zelfs", "niet", "een", "kerst", "rutte", "verscherpingen", "dat", "kondigt", "te", "aan", "voor"], "pubDate": "2020-12-08T19:30:42+01:00", "publicationId": "a3002aeb-6d5a-3894-adcb-0212effbc567"}