{"id": "d6dd735c-ef33-3980-a50a-c3aa9516673f", "title": "Lerarentekort: \u2018Pas demotiverende opleiding voor zij-instromers aan\u2019", "url": "https://www.parool.nl/nederland/lerarentekort-pas-demotiverende-opleiding-voor-zij-instromers-aan~b3641346/", "summary": "Beeld ANPDaarvoor waarschuwde Merel van Vroonhoven, die door de ministers van Onderwijs werd aangesteld als aanjager voor de aanpak van het lerarentekort, woensdag tijdens een briefing in de Tweede Kamer.\nVan Vroonhoven, die met honderden zij-instromers gesproken zei te hebben, vindt dat al het overbodige moet worden geschrapt uit de opleiding voor zij-instromers.\n\u201cWe willen niet een toeslagenaffaire in het onderwijs.\u201d Dat betekent ook, zegt Van Vroonhoven, dat het \u2018salarisprobleem\u2019 moet worden aangepakt.\n\u201cHet wordt niets als die klassen zo groot blijven.\u201dAan het hartAndere zaken, zoals passend onderwijs en een herziening van het lespakket, zijn volgens haar ondergeschikt aan het oplossen van het lerarentekort.\nMaar van een curriculumherziening denk ik: moet dat echt n\u00fa?\u201dVan Vroonhoven sprak haar ergernis uit over het feit dat het lerarentekort inmiddels \u2018bijna normaal\u2019 gevonden wordt.", "paragraphs": ["Een leraar laat in de klas zien hoe basisschoolleerlingen hun handen moeten wassen. Beeld ANP", "Daarvoor waarschuwde Merel van Vroonhoven, die door de ministers van Onderwijs werd aangesteld als aanjager voor de aanpak van het lerarentekort, woensdag tijdens een briefing in de Tweede Kamer. De voormalige topvrouw van de Autoriteit Financi\u00eble Markten (AFM) stapte vorig jaar zelf over naar het onderwijs en laat zich momenteel omscholen tot docent in het speciaal onderwijs.", "In de Tweede Kamer sprak Van Vroonhoven over haar bevindingen, die zij in de zomer presenteerde. Van Vroonhoven, die met honderden zij-instromers gesproken zei te hebben, vindt dat al het overbodige moet worden geschrapt uit de opleiding voor zij-instromers. \u201cLaat mensen van in de 40 geen eindeloze zelfevaluaties invullen, laat iemand die altijd bij een bedrijf heeft gewerkt waar Engels de voertaal was geen Engels volgen.\u201d", "Volle mailbox", "Van Vroonhoven vertelde over haar \u2018volle mailbox\u2019 waarin ze onder andere een bericht van een gepromoveerde natuurkundige las. Die laat zich nu omscholen tot middelbare schoolleraar natuurkunde, maar moet in zijn opleiding zijn onderzoeksvaardigheden aantonen. Terwijl hij jarenlang aan zijn promotieonderzoek heeft gewerkt. \u201cZe worden volgens een checklist behandeld en soms bejegend als een 19-jarige.\u201d Dat werkt demotiverend, zegt Van Vroonhoven. Over alle opmerkingen die ze daarover kreeg kan ze \u2018een heel boek schrijven.\u201d", "Ze stelt dat het lerarentekort de absolute topprioriteit moet hebben. \u201cWe willen niet een toeslagenaffaire in het onderwijs.\u201d Dat betekent ook, zegt Van Vroonhoven, dat het \u2018salarisprobleem\u2019 moet worden aangepakt. Leraren in het basisonderwijs verdienen minder dan hun collega\u2019s in het voortgezet onderwijs, terwijl zij allemaal een hbo-opleiding hebben gevolgd. \u201cAls je dat niet adresseert, ga je het lerarentekort niet oplossen.\u201d Dat geldt ook voor de klassengrootte. \u201cHet wordt niets als die klassen zo groot blijven.\u201d", "Aan het hart", "Andere zaken, zoals passend onderwijs en een herziening van het lespakket, zijn volgens haar ondergeschikt aan het oplossen van het lerarentekort. \u201cPassend onderwijs gaat mij aan het hart. Maar van een curriculumherziening denk ik: moet dat echt n\u00fa?\u201d", "Van Vroonhoven sprak haar ergernis uit over het feit dat het lerarentekort inmiddels \u2018bijna normaal\u2019 gevonden wordt. \u201cWe vinden het normaal dat er geen leraar voor de klas staat, dat er geen taalonderwijs wordt gegeven aan kinderen met een taalachterstand omdat er geen docent is, dat klassen naar huis worden gestuurd.\u201d", "Schrijnend tekort", "Het stoort Van Vroonhoven ook dat er nog altijd \u2018geen eenduidig beeld\u2019 van het lerarentekort is, en dat daardoor ook onbekend is waar de problemen het grootst zijn en welke kinderen daar de dupe van zijn. \u201cIk begrijp dat de Kamer daar ook om vraagt. Ik kan alleen maar zeggen: blijft dat doen.\u201d", "Volgens haar is er geen verklaring voor dat de ene school leerlingen naar huis moet sturen door een gebrek aan leraren, terwijl een school een kilometer verderop nergens last van heeft.", "Een onderbelicht probleem is het \u2018schrijnende tekort\u2019 aan schooldirecteuren. Daar moet snel meer aandacht voor komen, vindt Van Vroonhoven, omdat een school zonder of met een slechte directeur ook sneller leraren ziet vertrekken."], "authors": ["Hanneke Keultjes"], "keywords": ["pas", "van", "geen", "vroonhoven", "opleiding", "het", "die", "zijn", "lerarentekort", "moet", "een", "dat", "zijinstromers", "demotiverende", "aan", "voor"], "pubDate": "2020-12-09T13:09:29+01:00", "publicationId": "a3002aeb-6d5a-3894-adcb-0212effbc567"}