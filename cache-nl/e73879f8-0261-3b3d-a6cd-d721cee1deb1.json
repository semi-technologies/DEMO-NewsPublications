{"id": "e73879f8-0261-3b3d-a6cd-d721cee1deb1", "title": "AIVD: Twee Russische diplomaten moeten land verlaten vanwege spionage", "url": "https://www.nu.nl/binnenland/6095892/aivd-twee-russische-diplomaten-moeten-land-verlaten-vanwege-spionage.html", "summary": "Twee Russische diplomaten moeten het land uit, omdat ze volgens de AIVD inlichtingenofficieren zijn.\nZe waren beiden werkzaam op de ambassade van het land in Den Haag.\nEen van de spionnen hield zich bezig met spionage op het gebied van technologie en wetenschap.\nHij bouwde een groot netwerk op van bronnen, die allemaal in de Nederlandse hightech-sector werkzaam waren, schrijft de AIVD.\nOver de identiteit van de Russische bronnen en getroffen bedrijven en onderwijsinstelling doet de AIVD geen mededelingen.", "paragraphs": ["De AIVD heeft een Russisch spionagenetwerk opgerold, laat het weten in een persbericht. Twee Russische diplomaten moeten het land uit, omdat ze volgens de AIVD inlichtingenofficieren zijn. Ze waren beiden werkzaam op de ambassade van het land in Den Haag.", "Een van de spionnen hield zich bezig met spionage op het gebied van technologie en wetenschap. Hij bouwde een groot netwerk op van bronnen, die allemaal in de Nederlandse hightech-sector werkzaam waren, schrijft de AIVD.", "Een tweede spion, die ook als diplomaat werkzaam was op de Russische ambassade, vervulde een ondersteunende rol. De inlichtingenmedewerkers waren volgens de AIVD werkzaam voor de Russische spionnendienst SVR.", "Beide diplomaten zijn 'persona non grata verklaard', schrijft de AIVD. Dat betekent dat ze het land binnenkort moeten verlaten en hier niet meer als diplomaat actief mogen zijn.", "AIVD: Waarschijnlijk schade toegebracht aan Nederlandse organisaties", "De spionagezaak heeft volgens de AIVD \"zeer waarschijnlijk schade toegebracht aan de organisaties waar de bronnen actief zijn of waren en daarmee mogelijk ook aan de Nederlandse economie en de nationale veiligheid\".", "De Russen hadden interesse in \"informatie over kunstmatige intelligentie, halfgeleiders en nanotechnologie\". Volgens de AIVD werkten de bronnen van de Russen in zowel bedrijven als een hogere onderwijsinstelling. Over de identiteit van de Russische bronnen en getroffen bedrijven en onderwijsinstelling doet de AIVD geen mededelingen.", "Organisaties zijn ingelicht", "De AIVD heeft de getroffen organisaties gewaarschuwd net als de Immigratie- en Naturalisatiedienst (IND) over de zaak. \"De IND treft op grond hiervan vreemdelingrechtelijke maatregelen tegen een bron\", meldt de AIVD.", "Twee jaar geleden werd een operatie van de Russische militaire inlichtingendienst GROe verijdeld tegen de Organisatie voor het Verbod op Chemische Wapens (OPCW) in Den Haag."], "authors": ["Door"], "keywords": ["moeten", "aivd", "van", "vanwege", "het", "twee", "op", "verlaten", "zijn", "russische", "waren", "diplomaten", "werkzaam", "een", "land", "en", "spionage"], "pubDate": null, "publicationId": "4d7a0f80-7953-388c-9af8-e7a437b5632e"}