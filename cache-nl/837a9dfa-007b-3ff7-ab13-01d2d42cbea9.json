{"id": "837a9dfa-007b-3ff7-ab13-01d2d42cbea9", "title": "Global Terrorism Index: rechtse terreur is bezig aan een opmars", "url": "https://www.parool.nl/wereld/global-terrorism-index-rechtse-terreur-is-bezig-aan-een-opmars~b0f2d48d/", "summary": "In 2019 waren het er \u00adwereldwijd 49, noteert de ngo Visions of Humanity in de jaarlijks terugkerende Global Terrorism Index (GTI).\nTen opzichte van 2014 was een toename van rechts-extremistisch geweld te zien van 250 procent.\nBinnen het jihadisme, nog altijd de meest dodelijke vorm van terreur, is veel meer sprake van een organisatiestructuur.\nWereldwijd daalde het aantal totaal aantal slachtoffers van terreur ten opzichte van 2014 met 59 procent, maar het waren er nog altijd ruim 13.800.\nOp de wereldranglijst waarop de GTI landen rangschikt naar mate van de impact die terreur er op de samen\u00adleving heeft, is Nederland elf plekken gestegen naar plek 66.", "paragraphs": ["Terwijl het aantal doden door terroristische geweldsincidenten al jaren afneemt, wordt het aandeel van extreemrechts juist steeds groter. Beeld Hollandse Hoogte / AFP", "Tien jaar geleden werd \u00e9\u00e9n aanslag gepleegd uit rechts-extremistische overtuiging. In 2019 waren het er \u00adwereldwijd 49, noteert de ngo Visions of Humanity in de jaarlijks terugkerende Global Terrorism Index (GTI). Ten opzichte van 2014 was een toename van rechts-extremistisch geweld te zien van 250 procent. Het aantal dodelijk slachtoffers steeg in dat tijds\u00adbestek met 709 procent.", "Een groot deel van die stijging komt op het geweten van de Australi\u00ebr Brenton Tarrant, die in februari 2019 51 moskeegangers doodschoot, meer dan de helft van de 89 slachtoffers van extreemrechts geweld vorig jaar. Los van Tarrants moordpartij in Nieuw-Zeeland zijn er nu al vijf jaar op rij minstens 35 extreemrechtse incidenten per jaar geweest.", "De publieke opinie ten opzichte van politiek geweld verschuift ondertussen. Tijdens de Amerikaanse verkiezingen \u2013 het meeste extreemrechtse geweld gebeurt in de VS \u2013 gaf in een enqu\u00eate 40 procent van de ondervraagden aan het in sommige gevallen verdedigbaar te vinden. Bij de tussentijdse verkiezingen van 2018 was dat nog minder dan 10 procent.", "Het rapport signaleert ook dat de \u00adcoronapandemie voor extreemrechts brandstof is gebleken voor het verder verspreiden van racistische, antisemitische en islamofobe narratieven.", "IS verschuift werkgebied", "Extreemrechts geweld onderscheidt zich onder meer doordat het vrijwel altijd solisten zijn die de daad bij het woord voegen. Binnen het jihadisme, nog altijd de meest dodelijke vorm van terreur, is veel meer sprake van een organisatiestructuur. Daarin zijn wel verschuivingen te zien, vooral in het Midden-Oosten. Daar zijn voor het eerst sinds Islamitische Staat er in 2013 zijn \u2013 inmiddels weer opgedoekte \u2013 kalifaat uitriep, minder dan duizend mensen om het leven gekomen bij islamistische aanslagen.", "Islamitische terreur maakte vorig jaar school buiten het Midden-Oosten. De invloed van al dan niet aan IS verbonden groeperingen nam in de sub-Sahara vorig jaar met 67 procent toe.", "Wereldwijd daalde het aantal totaal aantal slachtoffers van terreur ten opzichte van 2014 met 59 procent, maar het waren er nog altijd ruim 13.800.", "Op de wereldranglijst waarop de GTI landen rangschikt naar mate van de impact die terreur er op de samen\u00adleving heeft, is Nederland elf plekken gestegen naar plek 66. Daarvan is de tramaanslag in Utrecht de oorzaak."], "authors": ["David Van Unen"], "keywords": ["aan", "van", "index", "geweld", "dan", "global", "het", "die", "zijn", "terrorism", "terreur", "rechtse", "een", "jaar", "opmars", "er", "bezig", "procent"], "pubDate": "2020-11-27T13:53:44+01:00", "publicationId": "a3002aeb-6d5a-3894-adcb-0212effbc567"}