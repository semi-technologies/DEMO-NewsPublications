{"id": "6e3449e0-e0bd-3dda-81b1-58cd140bef4c", "title": "Beschuldiging aanranding nekt Krish J., rechtbank verlengt tbs met een jaar", "url": "https://www.dvhn.nl/groningen/Beschuldiging-aanranding-nekt-Krish-J.-rechtbank-verlengt-tbs-met-een-jaar-26296879.html", "summary": "De tbs-maatregel van de 54-jarige Krish J. wordt tegen de adviezen van deskundigen in met een jaar verlengd.\nHij woont zelfstandig in het zuiden van het land, maar wordt nog wel begeleid.\nJ. heeft een stabiele relatie die hem, vrij vertaald, bij de les houdt.\nEen jaar extra toezicht kan dan geen kwaad, oordeelt de rechtbank.\nVoor J. verandert er met deze uitspraak niet heel veel.", "paragraphs": ["De tbs-maatregel van de 54-jarige Krish J. wordt tegen de adviezen van deskundigen in met een jaar verlengd. Dat heeft de rechtbank donderdagmiddag bepaald.", "Krish J. bracht in 2002 de toen 14-jarige Varscha Mohansingh uit Wildervank om het leven. Hij werd veroordeeld tot tien jaar celstraf en tbs. De straf heeft hij uitgezeten en het einde van de tbs-behandeling is al geruime tijd in zicht. Hij woont zelfstandig in het zuiden van het land, maar wordt nog wel begeleid.", "Stiefdochter beschuldigt verdachte van aanranding", "Het zag er naar uit dat de rechtbank zijn tbs definitief zou be\u00ebindigen. Maar afgelopen zomer is hij door een stiefdochter beschuldigd van aanranding. Dat zou zijn gebeurd voor 2002. Er is geen aangifte gedaan en er loopt ook geen onderzoek naar de beschuldigingen.", "J. blijft buiten de kliniek wonen", "Toch vindt de rechtbank deze nieuwe ontwikkeling zorgelijk. J. heeft een stabiele relatie die hem, vrij vertaald, bij de les houdt. Door de beschuldiging kunnen spanningen ontstaan in de relatie wat risico\u2019s met zich mee kan brengen. Een jaar extra toezicht kan dan geen kwaad, oordeelt de rechtbank.", "Voor J. verandert er met deze uitspraak niet heel veel. Hij mag buiten de kliniek blijven wonen."], "authors": ["Rob Zijlstra"], "keywords": ["nekt", "krish", "hij", "van", "een", "heeft", "j", "het", "er", "beschuldiging", "rechtbank", "verlengt", "jaar", "met", "tbs"], "pubDate": null, "publicationId": "bb59becc-5bf6-3c6d-8cdd-d41716890d16"}