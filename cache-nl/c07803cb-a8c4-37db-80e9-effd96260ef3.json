{"id": "c07803cb-a8c4-37db-80e9-effd96260ef3", "title": "\u2018Als ik bij dit huisje van Per Kirkeby ben, krijg ik zin om in een boom te klimmen\u2019", "url": "https://volkskrant.nl/mensen/als-ik-bij-dit-huisje-van-per-kirkeby-ben-krijg-ik-zin-om-in-een-boom-te-klimmen~b89183a8/", "summary": "Bij het Per Kirkeby-huisje in het beeldenpark van het Kr\u00f6ller-M\u00fcller MuseumWat doet hij?\n\u2018We zijn bij het bakstenen huisje van Per Kirkeby in het beeldenpark van het Kr\u00f6ller-M\u00fcller Museum.\nAls ik bij dit huisje ben, krijg ik zin om in een boom te klimmen.\u2019Wat spreekt je aan in deze plek?\nKirkeby gebruikt ze in dit sculptuur eens op een kunstige in plaats van een pragmatische manier, dat vind ik leuk.\nHelaas kan ik een spijkerbroek en een wit T-shirt niet zo casual dragen als Bruce Springsteen.", "paragraphs": ["Een fraaie ruimte? Die wist illustrator Jordy van den Nieuwendijk wel te vinden. Buiten weliswaar, in de beeldentuin van het Kr\u00f6ller-M\u00fcller.", "Wie?", "Jordy van den Nieuwendijk (35)", "Waar?", "Bij het Per Kirkeby-huisje in het beeldenpark van het Kr\u00f6ller-M\u00fcller Museum", "Wat doet hij?", "Hij is illustrator", "Wat is dit voor plek?", "\u2018We zijn bij het bakstenen huisje van Per Kirkeby in het beeldenpark van het Kr\u00f6ller-M\u00fcller Museum. Ik kom hier minstens vier keer per jaar. Het park ziet er elk seizoen anders uit, terwijl de beelden haast niet meeveranderen. De tijd krijgt ze niet te pakken. Een deel van de bakstenen is door de regen wel verkleurd. Ik zou hier in de zomer best willen wonen met een hangmat tussen de muren. Nu in de herfst is dat met die regen niet zo handig, het huisje heeft geen dak. Het lijkt wel een soort legohuis, met die torens. Als ik bij dit huisje ben, krijg ik zin om in een boom te klimmen.\u2019", "Wat spreekt je aan in deze plek?", "\u2018Ik vind dit beeld van Kirkeby zo bijzonder vanwege het materiaal. Wij zijn in ons dagelijks leven omgeven door bakstenen. Kirkeby gebruikt ze in dit sculptuur eens op een kunstige in plaats van een pragmatische manier, dat vind ik leuk. De ligging, in een uithoek van het park, is natuurlijk ook bijzonder. Je loopt hiernaartoe door het bos en struikelt af en toe over een prachtig kunstwerk.", "Dit park verbindt natuur en kunst met elkaar. Ik hou echt van de natuur, ook al ben ik geboren als jongen van de stad in Zoetermeer. Toen ik negen jaar geleden een hond kreeg, ging ik ineens veel meer wandelen en kreeg ik meer waardering voor de natuur. Vroeger zat ik toch veel binnen te tekenen.\u2019", "Wat betekent deze plek voor jou?", "\u2018Ik kwam hier ook vaak als kind en was toen eigenlijk nog niet zo met kunst bezig. Maar op een gegeven moment kwam ik thuis bij mijn toenmalige vriendinnetje Fleur. Ik herkende op een foto het rode stalen kunstwerk dat hier voor de ingang van het Kr\u00f6ller-M\u00fcller ligt. Toen ik dat zei, waren haar ouders onder de indruk. Dat was de eerste keer dat ik me realiseerde dat kunst bijzonder is. Je kon er blijkbaar meisjes mee versieren.\u2019", "Van den Nieuwendijk vindt het leuk om zijn casual kleding te combineren met felle sokken. Beeld Jordi Huisman", "Wat heb je aan?", "\u2018Wat ik elke dag draag: een spijkerbroek met een wit T-shirt. Helaas kan ik een spijkerbroek en een wit T-shirt niet zo casual dragen als Bruce Springsteen. Ik zie er meer uit alsof ik naar de Gamma moet voor schroefjes. Daarom vind ik het leuk om dit te combineren met felle sokken, zoals vandaag geel. Ik heb heel veel verschillende felle kleuren sokken. Mijn sokkenkoopgedrag is bijna een ziekte, ik heb wel veertig paar sokken.", "\u2018Een riem benauwt mij te veel\u2019. Beeld Jordi Huisman", "Over dat witte T-shirt draag ik een schilderssmock, een soort atelierkleding, van Carrier Company. Daar zitten lekker veel zakken in. Mijn jas is niet van een specifiek merk, die heb ik gisteren nog gekocht. Ik vond de labels erin mooi, misschien ga ik er nog wat labels in naaien.\u2019", "Wat voor accessoires draag je?", "\u2018Ik draag altijd bretels. Een riem benauwt mij te veel. Ik draag ook een Mickey Mouse-horloge dat nooit goed loopt. Eerst lees ik de tijd af op mijn horloge, en direct daarna op mijn telefoon om te kijken of mijn horloge goed loopt.", "Net als Robert Langdon. Beeld Jordi Huisman", "Verder mijn bril, die is toch heel kenmerkend. Zonder kan ik zo naast de verkeerde vriendin zitten. Mijn brillen zijn altijd rond, want ik teken een bril rond. Eigenlijk is al mijn kleding zoals ik mezelf zou tekenen. Mijn gele tas heb ik van een vriend gehad. Kleur in mijn kleding en accessoires vind ik belangrijk.\u2019", "Ben je modebewust?", "\u2018Ik weet wel wat in de mode is en hou me ook wel bezig met mode. Ik ben bijvoorbeeld gek op de Franse modeontwerper Jacquemus uit Parijs. Maar ik kwam er al vroeg achter dat dit soort kleding bij mij anders staat dan bij de modellen. Ik voel me toch het meest op mijn gemak met een spijkerbroek en een wit T-shirt. Ik draag eigenlijk ook nooit merken. Qua stijl lijk ik soms op een figurant uit een jarentachtigfilm.\u2019", "Wat is je droomhuis?", "\u2018Een vrijstaand huis in de natuur. Ik ben totaal niet functioneel qua inrichting, maar hou wel van mooie spullen. Kleur is voor mij belangrijk, zowel in mijn huis als in mijn kleding. Ik word blij van kleur.\u2019"], "authors": ["Zo\u00eb Spaaij"], "keywords": ["van", "huisje", "het", "op", "met", "zin", "ik", "een", "mijn", "om", "te", "klimmen", "kirkeby", "en", "krijg", "dat"], "pubDate": "2020-11-26T15:00:33+01:00", "publicationId": "1a359314-37ee-33a8-8de7-301d3eb2ed28"}