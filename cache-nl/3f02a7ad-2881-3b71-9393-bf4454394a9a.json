{"id": "3f02a7ad-2881-3b71-9393-bf4454394a9a", "title": "Over de leescrisis en waarom mijn leraar Nederlands geen schoolboek gebruikte", "url": "https://volkskrant.nl/columns-opinie/over-de-leescrisis-en-waarom-mijn-leraar-nederlands-geen-schoolboek-gebruikte~bf9a0de6/", "summary": "Voordat Wim Dani\u00ebls een berg laagdrempelige taalboeken en romans zou schrijven, en het Groot Dictee der Nederlandse Taal, was hij vier jaar leraar.\nMijn twee jaren in zijn klas begonnen met een dikke onvoldoende voor het schrijven van een sollicitatiebrief, omdat ik alle regeltjes voor zo\u2019n brief stom vond.\nHet is bijna niet meer voor te stellen, maar \u2018meneer Dani\u00ebls\u2019 gebruikte in onze les destijds helemaal geen schoolboek.\nSignaalwoorden uit taalmethode Ta!entWim Dani\u00ebls is de zoon van een fabrieksarbeider en een dienstmeisje uit Aarle-Rixtel, thuis waren er geen boeken.\nWim is ervan overtuigd dat boeken die een lezer van een bekende naar een nieuwe ervaring helpen meer leeshonger kweken.", "paragraphs": ["Voordat Wim Dani\u00ebls een berg laagdrempelige taalboeken en romans zou schrijven, en het Groot Dictee der Nederlandse Taal, was hij vier jaar leraar. Twee van die vier jaar was hij mijn leraar Nederlands, in Eindhoven.", "Daarom wil ik het met hem wel eens over de crisis in het leesonderwijs hebben: Nederlandse kinderen hebben de minste zin in lezen ter wereld en een kwart van de 15-jarigen is hier nu laaggeletterd, zoals we de laatste weken overal kunnen lezen \u2013 althans wie nog lezen k\u00e1n, in een land met 1,3 miljoen laaggeletterden.", "Wim Dani\u00ebls was een goede leraar. Mijn twee jaren in zijn klas begonnen met een dikke onvoldoende voor het schrijven van een sollicitatiebrief, omdat ik alle regeltjes voor zo\u2019n brief stom vond. Maar ze eindigden met een 10 voor mijn mondeling havo-literatuurexamen. Mede door hem ging ik een paar jaar later Nederlands studeren aan de Universiteit van Amsterdam, de studie die nu dreigt uit te sterven bij gebrek aan belangstelling.", "Wim Dani\u00ebls", "De neerlandici hebben hun graf zelf vakkundig gegraven: het vak Nederlands op de middelbare school lijdt al jaren onder een aan marteling grenzende droogstoppelmethode over \u2018tekststructuren\u2019 en \u2018leesstrategie\u00ebn\u2019. En nergens een fijn verhaal in zicht. Nat\u00fa\u00farlijk wil dan niemand verder.", "Als mijn dochter van 16 nu zuchtend haar verschrikkelijke lesboek met de misdadige titel Ta!ent laat zien, begin ik nog net niet te schreeuwen van teleurstelling \u2013 soms gewoon ook wel. Arjen Lubach heeft dat vorige week op tv allemaal uitstekend samengevat in zijn tirade over \u2018signaalwoorden\u2019 in het leesonderwijs.", "Het is bijna niet meer voor te stellen, maar \u2018meneer Dani\u00ebls\u2019 gebruikte in onze les destijds helemaal geen schoolboek. \u2018Het was een vrijgevochten school, de sectie Nederlands deed het liever allemaal zelf.\u2019 In zijn geval kwam dat vooral neer op plezier doorgeven, en per kind bekijken wat het nodig had. Toen een zwaar stotterende jongen een spreekbeurt hield, heeft hij hem alles laten uitschrijven. Dat hebben ze toen samen woord voor woord uit hun hoofd geleerd en unisono voorgedragen, leraar en leerling. Hij stotterde niet \u00e9\u00e9n keer.", "Signaalwoorden uit taalmethode Ta!ent", "Wim Dani\u00ebls is de zoon van een fabrieksarbeider en een dienstmeisje uit Aarle-Rixtel, thuis waren er geen boeken. En toen hij ze later toch in handen kreeg, zeiden zijn ouders: \u2018Ons Wim leest zijn verstand nog eens kapot.\u2019 Dat lezen zo goed voor je zou zijn, \u2018die opvatting is nou ook weer niet van \u00e1lle tijden\u2019.", "Maar waar ging het mis met het vak Nederlands? \u2018Dat hebben we te danken aan Antoine Braet\u2019, zegt Wim, \u2018die heeft dat er echt doorgedrukt.\u2019 Hoogleraar Braet bedacht vanaf de jaren zeventig de basisstructuur voor het huidige taalonderwijs. Hij begon als eerste over alinea\u2019s en alineafuncties en bedacht de term \u2018signaalwoorden\u2019. \u2018Op zichzelf niet verkeerd, als je taal onderwijst moet je w\u00e8l houvast geven.\u2019", "Toen ik zo\u2019n tien jaar na Braets grondwerk tijdens mijn studie Nederlands nog moderne letterkunde koos, zag je de eerste studenten voor de nieuwe specialisatie taalbeheersing kiezen. Die was nu in handen van de hoogleraren Rob Grootendorst en Frans van Eemeren, met hun argumentatieleer en drogredenen. \u2018Die zijn toen vervlochten met het grondwerk van Braet, en samen heeft het de schoolboeken compleet overgenomen.\u2019", "Wij van letterkunde zaten in morsige truien het postmodernisme door te zagen. De studenten taalbeheersing waren anders, met hun studieschema\u2019s met kleurtjes. Hielden van een duidelijke vraagstelling, en resultaten. Mensen die het vak Nederlands te gronde hebben gericht.", "Wim Dani\u00ebls heeft later trouwens \u00f3\u00f3k schoolmethodes vol taalbeheersing geschreven, zoals Taallijnen. \u2018Kinderen moesten nu worden voorbereid op eindexamens vol tekststructuur en functievragen. Je bent wel verkeerd bezig als je dan blijft zeggen: ik blijf lekker mijn leuke ding doen.\u2019", "Zijn taalmethode Taallijnen", "Maar hij zou nooit met die verschrikkelijke, \u2018maar belangrijke\u2019 regels beg\u00ednnen, zegt hij: \u2018Taalbeschouwing gaat v\u00f3\u00f3r taalbeheersing. Kinderen moeten eerst de kans krijgen van taal te genieten.\u2019 L\u00e9uke boeken lezen. Taalspelletjes spelen. Anders kweek je taalhaat.", "Wat de literatuur betreft \u2018blijft men intussen zoekende\u2019, terwijl de aandacht van jongeren almaar verder versnippert. Wim is ervan overtuigd dat boeken die een lezer van een bekende naar een nieuwe ervaring helpen meer leeshonger kweken. Hij stopte zo snel als docent omdat hij dat soort boeken wilde schrijven.", "Uiteindelijk gaat het allemaal om kinderen een goed gevoel te geven, zegt hij: \u2018Ze moeten voelen: ik kom hier verder.\u2019", "Ja, breng zo snel mogelijk plezier terug in de les. Stop de taalhaat!"], "authors": ["Margriet Oostveen"], "keywords": ["leraar", "geen", "waarom", "leescrisis", "van", "het", "hij", "met", "die", "voor", "schoolboek", "mijn", "een", "en", "te", "dat", "gebruikte", "nederlands"], "pubDate": "2020-10-04T19:41:00+02:00", "publicationId": "1a359314-37ee-33a8-8de7-301d3eb2ed28"}