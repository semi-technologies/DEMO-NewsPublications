{"id": "b1d2521d-176f-367b-8ab2-b493cd09a2fd", "title": "Zoon definitief de cel in voor moord op Rietje Willms", "url": "https://www.parool.nl/amsterdam/zoon-definitief-de-cel-in-voor-moord-op-rietje-willms~bac1ab83/", "summary": "Hans W. en Susanna H. worden verdacht van de moord op Rietje Willms.\nBeeld FacebookDe Amsterdamse Rietje Willms werd in de zomer van 2016 dood gevonden met een morfinetablet onder haar tong.\nNiet alleen bij het Openbaar Ministerie, ook familieleden wezen direct naar het echtpaar dat op de miljoenenerfenis van Willms zou azen.\nDe zoon beheerde de financi\u00ebn van zijn moeder en maakte in de periode voor haar dood grote bedragen over naar de rekeningen van het stel.\nDe Hertogin van het KastanjepleinRietje Willms stond in de Oosterparkbuurt bekend als \u2018de Hertogin van het Kastanjeplein\u2019.", "paragraphs": ["Hans W. en Susanna H. worden verdacht van de moord op Rietje Willms. Beeld Facebook", "De Amsterdamse Rietje Willms werd in de zomer van 2016 dood gevonden met een morfinetablet onder haar tong. Uit onderzoek bleek dat ze in korte tijd tien tot twintig van die tabletten had binnengekregen. Ze was dementerend en nam normaal gesproken niet zelfstandig medicatie in.", "Al snel kwamen haar zoon Hans en zijn vrouw Susanna H. (beiden 58) in beeld als verdachten. Niet alleen bij het Openbaar Ministerie, ook familieleden wezen direct naar het echtpaar dat op de miljoenenerfenis van Willms zou azen.", "De zoon beheerde de financi\u00ebn van zijn moeder en maakte in de periode voor haar dood grote bedragen over naar de rekeningen van het stel. Toen ze na Willms\u2019 dood werden afgeluisterd in hun auto, zeiden ze: \u201cZolang wij niet bekennen, weten hun niet wie het gedaan heeft.\u201d", "In een ander afgeluisterd gesprek zei H. tegen een vriendin: \u201cIk heb haar vermoord.\u201d Daarnaast is het toegediende pijnstillende middel in de woning van het stel gevonden.", "De twee werden in 2018 veroordeeld tot tien jaar cel wegens doodslag. In hoger beroep, aangetekend door zowel het echtpaar als het Openbaar Ministerie, kreeg Hans vijftien jaar en negen maanden. Zijn vrouw werd vrijgesproken, omdat haar bijdrage niet bewezen kon worden. Hans ging in cassatie, volgens zijn advocaat was het bewijs tegen hem ook niet afdoende. De Hoge Raad is daar niet in meegegaan.", "De Hertogin van het Kastanjeplein", "Rietje Willms stond in de Oosterparkbuurt bekend als \u2018de Hertogin van het Kastanjeplein\u2019. Ze dankte die naam aan haar status als weduwe van vastgoedbaron Edward Willms, die een groot deel van het Kastanjeplein in handen had.", "Rectificatie (woensdag 9 december 10.46 uur): In een eerdere versie van dit artikel stond dat zowel Hans als zijn vrouw Susanna H. zijn veroordeeld tot een celstraf. Dat klopt niet, Susanna H. is in hoger beroep vrijgesproken. Dit is hierboven aangepast."], "authors": ["Het Parool"], "keywords": ["definitief", "rietje", "van", "het", "op", "zijn", "h", "hans", "moord", "willms", "niet", "cel", "haar", "een", "ze", "zoon", "voor"], "pubDate": "2020-12-09T09:16:12+01:00", "publicationId": "a3002aeb-6d5a-3894-adcb-0212effbc567"}