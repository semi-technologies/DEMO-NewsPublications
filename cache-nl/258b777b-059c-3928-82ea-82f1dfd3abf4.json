{"id": "258b777b-059c-3928-82ea-82f1dfd3abf4", "title": "Van Basten over Maradona: \u2018Zijn authenticiteit heeft hem veel gebracht, maar ook veel gekost\u2019", "url": "https://volkskrant.nl/sport/van-basten-over-maradona-zijn-authenticiteit-heeft-hem-veel-gebracht-maar-ook-veel-gekost~b82ce33e/", "summary": "Voor mij is dit er ook weer zo een waarvan je je altijd zal herinneren waar je was toen je hoorde dat hij doodging.\n\u2018Het mooie vind ik is dat hij, hoe groot, beroemd en populair hij ook was, hij altijd zichzelf is gebleven.\nDat heeft hem veel gebracht maar ook veel gekost.\nDaardoor heeft hij ook veel beleefd en ook andere mensen veel laten beleven, maar wat ik zei: dat kostte hem ook wat.\nDat je gewoon gekeept hebt tegen de beste ooit... en het goed deed\u2026 blijkbaar; dat is toch iets heel moois.\u2019", "paragraphs": ["Diego Maradona en Marco van Basten in 2017 tijdens de Fifa International Legends Game. Beeld BSR Agency", "\u2018Tja\u2026 Maradona. Voor mij is dit er ook weer zo een waarvan je je altijd zal herinneren waar je was toen je hoorde dat hij doodging. Echt een grootheid. Doet me echt wat. Hij is een enorme held, een geniale voetballer die ongelooflijk veel impact op het voetbal heeft gehad. Zelfs verder dan het voetbal. Tegelijkertijd is hij altijd zichzelf gebleven. Volstrekt authentiek.", "\u2018Wij waren Milan, hij was Napoli. Hij w\u00e1s die ploeg. Wij moesten hem zien te onttronen. Dat lukte, we wonnen meestal ook wel. Maar elke ontmoeting was zeer bijzonder, je wist wat hij kon, wat hij al had gepresteerd, hoe goed hij was. Dat zag je ook terug, hij nam altijd zijn verantwoordelijkheid.", "\u2018Hij was toen al over zijn absolute top heen. De wereldtitel met Argentini\u00eb in 1986; dat was zijn hoogtepunt als voetballer. Daarna nog kampioen met Napoli in 1987, maar hij werd al minder toen wij tegen hem speelden. Hij voetbalde en leefde grenzeloos. Hij kon zich niet afschermen, zowel op als buiten het veld. Hij behoorde tot het volk, vloog daardoor nog wel eens uit de bocht. Dat maakte hem ook zo groots, fascinerend. Maakte hem aan de ene kant een geweldig voorbeeld en aan de andere kant toch ook niet.", "\u2018Het mooie vind ik is dat hij, hoe groot, beroemd en populair hij ook was, hij altijd zichzelf is gebleven. Zijn authenticiteit maakt hem bijzonder. Dat heeft hem veel gebracht maar ook veel gekost. Daardoor laat hij ook in bredere zin een enorme erfenis achter. Het was niet alleen het voetbal, het was de hele mens. Er zijn zoveel goede voetballers geweest, maar hij werd wel echt heel erg geleefd. Extreem. Daardoor heeft hij ook veel beleefd en ook andere mensen veel laten beleven, maar wat ik zei: dat kostte hem ook wat. En toch altijd een man van het volk gebleven. Volledig uniek.", "\u2018Ik had niet wat andere spelers hadden, dat ze op het veld stiekem naar hem zaten te kijken. Natuurlijk wist ik: dit is echt een grote speler, een bijzondere vent. Maar ik was toch met mijn eigen prestaties bezig. Later toen ik bij de FIFA werkte, sprak ik hem wel eens. Was-ie altijd vriendelijk, aardig, echt als een makker die het beste met je voor heeft. Dat voelde je heel erg, daarom was hij ook zo populair. Hij was een icoon, maar wel een aanraakbaar icoon.", "\u2018Natuurlijk heeft hij gekke dingen gedaan, fouten gemaakt, maar doordat hij te allen tijde zichzelf was bleef hij geliefd. Zijn gekke en donkere kanten bleven niet verborgen, maar lagen volledig aan de oppervlakte. Je kreeg het volledige beeld, de man in al zijn facetten, het goede en het kwade. Daardoor werd je gepakt, beroerd, raakte je soms ook teleurgesteld. Maar het bleef een man om van te houden.\u2019", "Andere Nederlandse spelers die tegen Maradona speelden Mario Been, ex-Pisa: \u2018Maradona was mijn held, tja van wie niet. Ik weet nog zo dat ik al in Feyenoord 1 speelde en op tv naar de Serie A keek en voor mezelf zat uit te vogelen: goh, daar wil ik nog wel eens spelen. De Serie A was toen de grootste competitie ter wereld aan het worden. Een paar jaar later was het zover, ik ging naar Pisa, Maradona zat bij Napoli. Ik had al met Cruijff en Van Hanegem bij Feyenoord mogen samenspelen, maar Maradona was toch zoveel groter in aanzien in de wereld. \u2018Wat hij daar voor elkaar kreeg, kon eigenlijk niet. Hij gaf het zuiden van het land zijn glans terug. Zijn trots. Het waren altijd de clubs uit het noorden, Internazionale, AC Milan en Juventus, die domineerden. Napoli speelde daarvoor om degradatie. Hadden ze ineens Maradona aan de haak. Hij had een paar geweldige ploegmaten in Giordano en Careca, MaGiCa, maar hij moest het toch altijd doen. De druk lag bij hem. En hij deed het ook vaak. Twee keer kampioen, eenmaal de UEFA Cup. Altijd mooie dingen laten zien. Altijd het hart op de tong. \u2018Er is een prachtige foto van ons gemaakt, we hadden allebei nummer 10. We stonden voor de wedstrijd naast elkaar. Ik denk dat hij het minder indrukwekkend vond dan ik, haha. Ik heb ook een shirt van hem, babyblauw, nog van wol. Dat koester ik.\u2019 Theo Snelders, ex-FC Twente: \u2018We speelden met FC Twente in 1985 in Napels tegen het Napoli van Maradona tijdens een vriendschappelijk duel. Weet je dat ik die wedstrijd diep had weggestopt? Pas toen de film over Maradona uitkwam ruim een jaar geleden kwam het terug. Ik werd erover gebeld door Tubantia en ineens herinnerde ik me dingen. De warming-up deden we binnen. Trainer Korbach noemde hem \u2018een klein propje\u2019 toen Maradona voorbij liep. Maar hij was supergoed. Bij mij ging het ook aardig. Het bleef 0-0. Al weet ik alleen nog dat hij een keer mijn schoen die uit was gegaan pakte, ermee naar de middenlijn liep en hem daarna pas teruggooide. \u2018Het was een volle bak, Napoli was op zijn top toen. Maradona op zijn best. Later in de catacomben kreeg ik complimenten van hem voor mijn spel. Iets heel speciaals. Doodzonde dat er geen clubfotograaf mee was. Dat je gewoon gekeept hebt tegen de beste ooit... en het goed deed\u2026 blijkbaar; dat is toch iets heel moois.\u2019"], "authors": ["Bart Vlietstra"], "keywords": ["van", "heeft", "hem", "het", "maar", "hij", "zijn", "gebracht", "gekost", "ik", "een", "ook", "dat", "en", "je", "veel", "maradona"], "pubDate": "2020-11-25T20:46:30+01:00", "publicationId": "1a359314-37ee-33a8-8de7-301d3eb2ed28"}