{"id": "d6ec7f55-0a34-3256-b806-12d30d228678", "title": "Met \u2018Prince Charming\u2019 krijgt de homogemeenschap dezelfde gladgepureerde smulpulp als iedereen", "url": "https://volkskrant.nl/cultuur-media/met-prince-charming-krijgt-de-homogemeenschap-dezelfde-gladgepureerde-smulpulp-als-iedereen~b2c073a3/", "summary": "Zijn shirt is zo blanco als zijn persona en zijn kaaklijn kan een scheerschuimreclame dragen.\nTot zover niets nieuws onder de zon, in Videolands nieuwe datinghit Prince Charming, behalve dus dat de prins een prins zoekt.\nJe kunt het een stapje in de homo-emancipatie noemen, dat de homogemeenschap dezelfde gladgepureerde, vermakelijke smulpulp krijgt opgediend als iedereen.\nZo dingen ze mee naar de felbegeerde \u2018een-op-een-momentjes\u2019 met Marvin, van wie ze tot dusver alleen weten dat hij van paardrijden houdt.\nSteward Sezer vertelt dat hij veel gebeden had toen bleek dat hij op mannen viel.", "paragraphs": ["Prins op wit paard zoekt prins en kan kiezen uit twaalf sportschoolgangers.", "De prins op het witte paard daalt af over een pad met fakkels naar een Siciliaans palazzo. Zijn shirt is zo blanco als zijn persona en zijn kaaklijn kan een scheerschuimreclame dragen. Voor hij de ware liefde achterop hijst, moet hij elf harten breken. Ze staan opgelijnd bij het zwembad, de een nog kreukvrijer dan de andere. Prins Marvin maakt zijn paard vast. \u2018Goede kont\u2019, fluistert een van de singles.", "Tot zover niets nieuws onder de zon, in Videolands nieuwe datinghit Prince Charming, behalve dus dat de prins een prins zoekt. In de reality-televisiewereld zijn lhbti\u2019ers doorgaans geen kandidaat voor lang en gelukkig, maar interieurdeskundige (Paleis voor een Prikkie), mode-ontwerper (The Great British Sewing Bee) of redder van de morsige heteroman (Queer Eye). Er klinkt ook kritiek: de deelnemers vormen namelijk geen afspiegeling van de homogemeenschap. Naar voorkeur van Marvin zijn vooral masculiene, blonde, blauw-ogige kandidaten geselecteerd.", "Marvin, de gewilde prince charming in Videolands nieuwe datingshow \u2018Prince Charming\u2019. Beeld Videoland", "In die zin is Prince Charming hetzelfde als elke andere datingshow, waar \u00f3\u00f3k geen afspiegeling te zien is van een gemeenschap, behalve misschien die van een sportschool in Druten. Je kunt het een stapje in de homo-emancipatie noemen, dat de homogemeenschap dezelfde gladgepureerde, vermakelijke smulpulp krijgt opgediend als iedereen.", "Net als in De Bachelorette, moet de droomprins zijn kandidaten leren kennen in spelletjesrondes en dates. Zo dingen ze mee naar de felbegeerde \u2018een-op-een-momentjes\u2019 met Marvin, van wie ze tot dusver alleen weten dat hij van paardrijden houdt. Net als er wat vonkjes overspringen met saunameester Mitchell, verschijnen twee nieuwe stralende gebitten ten tonele, Tim en Tommy.", "Het verbaast altijd weer, hoe gedwee deelnemers in de maat van de makers lopen. Nooit is er een bij die zegt: ik vind die Marvin glad als een emmer snot, adios! Ook in Prince Charming gaan kandidaten voortdurend in op nog niet bestaande amourettes. Heeft er iemand gevoelens? Ziet iemand kans om gevoelens te gaan hebben? Ja, Vince denkt in aflevering twee dat hij \u2018toch wel een beetje gevoelens krijgt\u2019. Mitchell is dan al \u2018lichtelijk verliefd\u2019. Alsof je zit te kijken tot je tuinkers ontspruit. Prins Marvin houdt het intussen vaag. Tegen Vince (of Rick) zegt hij: \u2018Ik denk dat wij een bepaalde chemie zouden kunnen hebben.\u2019 En tegen Rick (of was het Vince?): \u2018Ik heb het gevoel dat wij een beetje hetzelfde zijn.\u2019", "En toch, Prins Marvin lijkt w\u00e9l echt op zoek te zijn naar de liefde \u2013 in tegenstelling tot veel andere datingshowkandidaten. In de media kondigt hij aan dat hij die in de show heeft gevonden. Maar hoe? Marvin wil iedereen beter leren kennen, maar veel wordt er niet gepraat in de villa \u2013 behalve dan over hun coming-out. Steward Sezer vertelt dat hij veel gebeden had toen bleek dat hij op mannen viel. Ook Tommy vertelde zichzelf dat het niet waar was.", "Dan volgt een belangrijke onthulling bij het zwembad. Vince: \u2018Het was wel wachten: wanneer trekt h\u00edj nou zijn shirt uit?\u2019 Opluchting in de groep, de prins heeft hetzelfde sportschoollijf als de rest. \u2018Ik wil zien wat er achter al die mooie koppen en lijven schuilgaat\u2019, zegt Marvin daarna weer eens.", "Is goed, schat.", "Verbetering: in een eerdere versie van dit artikel werd verwezen naar een reality-programma rond kledingontwerpers met de naam Heel Holland naait. Een dergelijk programma heeft nooit bestaan. Bedoeld werd: The Great British Sewing Bee."], "authors": ["Emma Curvers"], "keywords": ["charming", "krijgt", "zijn", "met", "van", "marvin", "en", "een", "homogemeenschap", "prince", "prins", "gladgepureerde", "dezelfde", "smulpulp", "als", "iedereen", "het", "hij", "dat"], "pubDate": "2020-12-29T13:13:55Z", "publicationId": "1a359314-37ee-33a8-8de7-301d3eb2ed28"}