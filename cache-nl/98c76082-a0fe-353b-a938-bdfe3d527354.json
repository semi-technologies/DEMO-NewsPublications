{"id": "98c76082-a0fe-353b-a938-bdfe3d527354", "title": "Apple iPhone 12 Mini", "url": "https://www.rtlnieuws.nl/tech/artikel/5196638/apple-iphone-12-mini", "summary": "Toch is de iPhone 12 Mini een volledige premium iPhone.\nDe iPhone 12 Mini heeft een oled-scherm van 5,4 inch met een resolutie van 2340x1080 pixels.\nDe iPhone 12 Mini is geschikt voor 5G, en biedt net als de andere nieuwe iPhones ondersteuning voor MagSafe.\nVolgens Apple houdt de 12 Mini het streamen van video 10 uur vol, tegenover de 11 uur van de iPhone 12.\nDe introductieprijs van de Apple iPhone 12 Mini is 809 euro.", "paragraphs": ["De iPhone 12 Mini breekt met de trend van alsmaar grotere premium-telefoons. Het toestel is kleiner dan de iPhone SE(2) die eerder dit jaar verscheen, en dus ook kleiner dan de iPhone 6, 6S 7 en 8. Het is de kleinste iPhone sinds de eerste iPhone SE uit 2016, een formaat waarmee Apple teruggreep op de iPhone 5s uit 2013. Toch is de iPhone 12 Mini een volledige premium iPhone.", "De iPhone 12 Mini heeft een oled-scherm van 5,4 inch met een resolutie van 2340x1080 pixels. Op dat scherm is evenveel te zien als op een iPhone X, XS of 11 Pro, het is alleen wat kleiner. Maar wel heel scherp: met een pixeldichtheid van 476 ppi spat alles van het scherm. Het formaat valt vooral op bij een wissel naar een grotere smartphone: die lijkt plots veel te groot, in plaats van dat de 12 Mini te klein voelt.", "De Mini is net zo'n snel toestel als de iPhone 12, met dezelfde vlotte A14 Bionic-chip. Ook zitten achterop dezelfde uitstekende 12-megapixelcamera's, voorzien van een groothoek- en ultragroothoeklens. De iPhone 12 Mini is geschikt voor 5G, en biedt net als de andere nieuwe iPhones ondersteuning voor MagSafe.", "Het grootste verschil is de batterij van de Mini: die is met een capaciteit van 2227 mAh zo'n 20 procent kleiner dan die van de iPhone 12. Volgens Apple houdt de 12 Mini het streamen van video 10 uur vol, tegenover de 11 uur van de iPhone 12. Wij vergeleken de 12 Mini een aantal dagen met de 11 Pro. Beide toestellen gebruikten we vanaf 7.00 uur 's ochtends voor alles waar je een iPhone voor gebruikt: sociale media, YouTube en TikTok, nieuws, e-mail, etc. De 11 Pro gaf gemiddeld rond 22 uur de melding dat er nog 20 procent van de batterij over was, bij de 12 Mini kwam die melding al om 20 uur.", "De accuduur is het grootste compromis van de 12 Mini, maar een hele dag is te redden. Daar krijg je de meest handzame complete iPhone in jaren voor terug, en dat is precies waar een hoop mensen lang op gewacht hebben. De iPhone 12 Mini is er in zwart, wit, rood, lichtgroen en blauw.", "De introductieprijs van de Apple iPhone 12 Mini is 809 euro. Check Belsimpel voor de actuele prijs."], "authors": [], "keywords": ["iphone", "van", "het", "op", "met", "mini", "een", "12", "apple", "en", "voor"], "pubDate": "2020-11-12T01:25:44+01:00", "publicationId": "ce2257c9-a2d2-3c8b-975a-6872cbf4036a"}