{"id": "061e1c32-925b-35dc-bed1-1115853443ce", "title": "De Volkskeuken: auberginelasagne met geroosterde paprika-linzensaus", "url": "https://volkskrant.nl/eten-en-drinken/de-volkskeuken-auberginelasagne-met-geroosterde-paprika-linzensaus~b8dbae81/", "summary": "Een ontbijtje met muffins van linzen, appel en walnoot of linzen-kaaswafels; een lunch met linzen-wortelsoep met rooibos en mandarijn; avondeten met romige linzen met cavolo nero en nog een snack tussendoor met vegetarische linzenbitterballen of linzenpat\u00e9.\nIk vond Boons auberginelasagne met geroosterde paprika-linzensaus z\u00f3 lekker dat ik die gelijk een paar keer heb gemaakt.\nMet een kleine aanpassing, want ik leg de aubergineplakken v\u00f3\u00f3r het grillen wel even met wat zout in een pers.\nBestrooi met oregano, peper en zout en besprenkel royaal met olie.\nBestrijk ze met olie en gril ze lichtbruin en zacht.", "paragraphs": ["Beeld Pay-Uun Hiu", "Linzen zijn net Lego, je kunt er alles van maken, zoals in het bekende reclameliedje wordt gezongen. Een ontbijtje met muffins van linzen, appel en walnoot of linzen-kaaswafels; een lunch met linzen-wortelsoep met rooibos en mandarijn; avondeten met romige linzen met cavolo nero en nog een snack tussendoor met vegetarische linzenbitterballen of linzenpat\u00e9. Bedenk het en Joke Boon, bekend van Bonen! (2015), heeft er in haar nieuwe boek Linzen (Uitgeverij Nieuw Amsterdam) een recept voor.", "Van alle peulvruchten vind ik linzen het meest handzaam in gebruik. Je hoeft ze niet te weken, ze hoeven niet heel lang te koken en ze vallen niet zo zwaar op de maag. Toch heb ik nog maar \u00e9\u00e9n recept uit dit boek uitgeprobeerd. Ik vond Boons auberginelasagne met geroosterde paprika-linzensaus z\u00f3 lekker dat ik die gelijk een paar keer heb gemaakt. Met een kleine aanpassing, want ik leg de aubergineplakken v\u00f3\u00f3r het grillen wel even met wat zout in een pers.", "Ingredi\u00ebnten 4 rode puntpaprika\u2019s, in stukjes 2 uien, gesnipperd 4 tomaten, in stukjes 2 laurierblaadjes 2 teentjes knoflook, ongepeld 1 theel. gedroogde oregano olijfolie 100 g belugalinzen of groene linzen, gewassen 50 ml rode wijn 1 theel. balsamicoazijn 1 groentebouillonblokje 3-4 aubergines 2 bollen mozzarella of geraspte (vegan)kaas", "Maak eerst de saus. Dat kan ook een dag van te voren. Bekleed een bakplaat met bakpapier en leg daarop de paprika, uien en tomaten. Schik de laurierblaadjes en knoflookteentjes ertussen. Bestrooi met oregano, peper en zout en besprenkel royaal met olie. Hussel alles even door. Zet de bakplaat 35 minuten in een voorverwarmde (200 graden) oven. Schep de groenten tussendoor een maal om. Kook intussen de linzen (ca. 20 min.) en laat ze uitlekken. Laat de groenten iets afkoelen, verwijder de laurierblaadjes en knijp de knoflook uit de schilletjes. Pureer de groenten met een staafmixer. Doe ze in een pan, voeg rode wijn, balsamicoazijn, bouillonblokje en 100 ml kokend water toe. Roer en breng alles aan de kook. Voeg de linzen toe en laat de saus nog 5 min. pruttelen. Breng op smaak met peper en zout.", "Was de aubergines, verwijder de kroontjes en snijd ze in de lengte in plakken van ca. \u00bd cm. Bestrooi met zout, maak stapeltjes van de plakken en leg er iets zwaars op. Spoel ze na een half uur af, dep ze droog. Bestrijk ze met olie en gril ze lichtbruin en zacht. Schep een bodempje saus in een ovenschaal, leg daarop een laagje aubergineplakken, dan weer een laagje saus. Herhaal tot de aubergines op zijn. Eindig met een laagje saus. Leg daarop plakjes mozzarella of strooi een laagje geraspte (vegan) kaas eroverheen. Zet 30 min. in een oven van 200 graden."], "authors": ["Pay-Uun Hiu"], "keywords": ["van", "volkskeuken", "een", "en", "auberginelasagne", "leg", "saus", "ze", "geroosterde", "ik", "linzen", "paprikalinzensaus", "op", "met"], "pubDate": "2020-10-14T13:14:53Z", "publicationId": "1a359314-37ee-33a8-8de7-301d3eb2ed28"}