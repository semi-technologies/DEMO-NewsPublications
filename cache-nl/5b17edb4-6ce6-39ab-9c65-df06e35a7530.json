{"id": "5b17edb4-6ce6-39ab-9c65-df06e35a7530", "title": "\u2018Dit is de climax van wat al jaren broeide\u2019", "url": "https://trouw.nl/buitenland/dit-is-de-climax-van-wat-al-jaren-broeide~b562b7ff/", "summary": "Dit is de climax van wat afgelopen jaren al broeide.\nJe kan natuurlijk beweren dat het geen couppoging was, zoals sommige Republikeinse prominenten doen, maar dat was het natuurlijk wel.\nDit gaat tegen de regels van onze politieke orde in, dit is niet het ideaal van de Republikeinse partij.\nHet ging zo snel en makkelijk, en het gebouw was ook snel weer vrijgegeven.\nVoortaan zal ik onafhankelijk kiezen, maar ik vrees dat het te laat is.", "paragraphs": ["\u2018In dit land hebben we een middenpartij nodig\u2019", "Fred Horsman (45), Republikein, accountant", "\u201cIk sta voor Republikeinse idealen: ondernemers steunen, wapenbezit, rechtsorde. Maar de Republikeinse partij is een partij van extremisme geworden. Dat is niet alleen de schuld van Trump, maar hij heeft het proces wel enorm versterkt.", "Dat het Capitool is bestormd was teleurstellend, maar verbaasde me niets. Dit is de climax van wat afgelopen jaren al broeide. Je kan natuurlijk beweren dat het geen couppoging was, zoals sommige Republikeinse prominenten doen, maar dat was het natuurlijk wel. Dit gaat tegen de regels van onze politieke orde in, dit is niet het ideaal van de Republikeinse partij.", "Deze hele situatie is aangejaagd door computers en de zucht naar snelle informatie. Historisch gezien kostte het tellen van de stemmen altijd dagen, maar nu willen mensen dat ze alles met een muisklik kunnen zien. En als dat niet kan, geloven ze gelijk dat het fraude is. Maar kijk hier in Arizona, het kiessysteem is gewoon goed ingericht. Daarmee kan niet zomaar gefraudeerd worden.", "Toch zit ik ook met vragen over de bestorming. Het ging zo snel en makkelijk, en het gebouw was ook snel weer vrijgegeven. Misschien kan dat, maar je krijgt toch het gevoel dat er iets niet klopt. Maar sowieso heeft Trump zich destructief gedragen.", "In dit land hebben hebben we een middenpartij nodig, tussen de twee extremen in. Om politiek te laten functioneren moet er debat zijn, niet alleen gescheld op de tegenpartij. Voortaan zal ik onafhankelijk kiezen, maar ik vrees dat het te laat is. Samen met mijn Britse vrouw onderzoek ik dan ook of het mogelijk is te emigreren. Naar Engeland of Canada, we hebben al een aanvraag gedaan.\u201d", "\u2018We moeten het systeem van kiesmannen afschaffen\u2019", "Rachel Opinsky met haar man Michael. Beeld Eline van Nes", "Rachel Opinsky (67), Oracle, Arizona. Gepensioneerd lerares", "\u201cTrump moet weg. Wat er is gebeurd in Washington DC doet me intens veel pijn. Om iemand met de Confederatievlag te zien lopen in het Capitool breekt mijn hart. Die vlag staat voor zo veel kwaad. Dat is het symbool van de slavernij. We zijn kortgeleden nog zelf in Capitool geweest, het is zo mooi en bijzonder. Om dat dan gevandaliseerd te zien worden, is afschuwelijk.", "Ik heb woensdag de hele dag senatoren gebeld, om hen ervan te overtuigen dat ze de uitslag moesten accepteren. Bij de meeste sprak ik de voicemail in, ze kregen zo veel telefoontjes. Maar ik heb hoop. We hebben de senaatszetels in Georgia gewonnen, er zijn Republikeinen die zich tegen Trump verzetten.", "Zodra Biden en Harris aan de macht zijn, kan er verandering komen. We zullen het systeem van de kiesmannen moeten afschaffen, het is gewoon geen gebalanceerde weergave van ons land.", "Maar deze crisis is niet voorbij voordat de GOP een duidelijk standpunt tegen dit fanatisme inneemt. En zelfs dan, zou dat genoeg zijn om de fanatiekste Trumpaanhangers een halt toe te roepen?", "Toen Trump werd verkozen, waren wij in Itali\u00eb. Ik zei toen nog tegen Italianen dat we een slechte tijd tegemoet gingen. Je zag ook meteen de gevolgen: wij hebben een gehandicapte kleindochter, voor wie opeens veel minder overheidsgeld beschikbaar was voor medische hulp.", "Het land is verdeeld geraakt. We moeten op onze woorden letten. Onze buurman, een politieagent, heeft een Trumpvlag aan zijn voorgevel hangen. Daarover kunnen we met hem echt niet praten. Maar dat het tot geweld zou komen, had ik niet verwacht.\u201d", "\u2018Wij vechten voor een terugkeer naar gezinswaarden\u2019", "Lisa Trease. Beeld Eline van Nes", "Lisa Trease (42), Oracle, Arizona. Nachtwerker bevoorrading Walmart", "\u201cIk ben pas recent op de Trumptrein gesprongen. De politiek interesseerde me eigenlijk weinig en ik praatte mijn progressieve vrienden na. Door de impeachmentprocedure tegen Trump werden mij de ogen geopend. Ik zag hoeveel hij werd tegengewerkt. Dus ben ik me gaan verdiepen in waar hij voor staat: het terugkeren naar gezinswaarden in ons land, niet meer alle banen naar het buitenland laten verdwijnen.", "De demonstratie in DC was een climax van die strijd. Hoewel ik niet geloof dat de mensen die het Capitool ingingen ware patriotten zijn geweest, waarschijnlijk waren het mensen die Trump in een kwaad daglicht wilden stellen.", "Wat is nu nog mogelijk? Zelfs Pence blijkt deel van de deep state te zijn. De volgende stap is een burgeroorlog, hoe triest dat ook is. Woensdag hebben we gezien hoeveel mensen boos zijn. Dat is wat ons in dit land met de paplepel is ingegoten: opstaan tegen onderdrukking. Als ik mijn stiefzoon van veertien op de computer zie en de toegang die hij heeft tot verloedering zoals porno, ben ik erg bezorgd om dit land en zijn toekomst. Dat is waar wij Trumpaanhangers voor vechten: terugkeer naar een gezonde samenleving met gezinswaarden. De demonstratie woensdag ging om meer dan een bestorming.", "Sinds ik achter Trump sta, ben ik vele vriendschappen verloren. Iemand van wie ik de stervende vader heb geholpen in diens laatste weken, wil me nu niet eens meer zien. Maar wij Trumpaanhangers hebben de rode pil genomen, de schellen zijn ons van de ogen gevallen. Zodra dat is gebeurd, kun je niet meer ophouden te zien wat er werkelijk aan de hand is.\u201d", "Lees ook: De internet-ironie van veel Trump-aanhangers kent een harde kern van onverdraagzaamheid", "Het presidentschap van Trump eindigt in stijl: met een opgehitste menigte die vanuit een alternatieve realiteit het hart van de democratie binnenviel."], "authors": ["Jurriaan Van Eerten"], "keywords": ["ik", "zijn", "van", "broeide", "al", "jaren", "en", "een", "dit", "niet", "te", "het", "climax", "maar", "wat", "dat"], "pubDate": "2021-01-07T20:37:18Z", "publicationId": "b66cd8e4-4294-3571-bcd7-e490527f1a48"}