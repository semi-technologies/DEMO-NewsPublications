{"id": "534660af-0ff8-3882-b6b7-4c27675159b2", "title": "Handboek voor een dictator: zo werd democratisch Venezuela een autoritaire staat", "url": "https://trouw.nl/buitenland/handboek-voor-een-dictator-zo-werd-democratisch-venezuela-een-autoritaire-staat~b8b57ef7/", "summary": "Terwijl de rest van de regio synoniem werd voor dictaturen en staatsgrepen, bleef Venezuela verschoond van junta\u2019s en repressie.\nMaar hoe doe je zoiets eigenlijk, van een democratie een dictatuur maken?\nHugo Ch\u00e1vez kon daarvan meepraten toen zijn putsch april 1992 mislukte en hij voor jaren de gevangenis in ging.\nHij presenteerde zich als buitenstaander; een luchtmachtofficier die het opnam voor het door de corrupte politici vergeten volk.\nKritische journalistiek is, afgezien van een enkele kritische column in een van de overgebleven dagbladen, vrijwel helemaal verplaatst naar sociale media zoals Facebook en Twitter.", "paragraphs": ["Tot dinsdag was de Nationale Assemblee de laatste institutie die in Venezuela nog niet onder controle stond van de PSUV. De rechterlijke macht, de nationale Kiesraad, de strijdkrachten en vrijwel de gehele media waren al gelijkgeschakeld, waarmee Venezuela is verworden tot een autoritaire staat. Met pakweg 15 procent steun onder de bevolking zit een kleine groep leiders steviger in het zadel dan ooit.", "De transformatie begon 22 jaar geleden met de verkiezing van de linkse populist Hugo Ch\u00e1vez, en is na diens dood in 2013 voortgezet onder leiding van Nicol\u00e1s Maduro. De 58-jarige leider heeft de wording van een partijdictatuur naar Cubaans model \u2013 maar veel gewelddadiger \u2013 de laatste jaren versneld, maar de basis ervoor werd gelegd door Ch\u00e1vez, opdat zijn tegenstanders zoals hij zelf zei \u201cnooit meer aan de macht zullen komen\u201d. Volmaakt is het proces nog niet. Er bestaan nog oppositiepartijen, er is nog vrijheid van beweging en er zijn \u2013 digitaal \u2013 nog kritische media.", "Dat uitgerekend Venezuela dit proces doorloopt is ironisch. Het land was, nadat in 1958 zijn laatste dictator Marcos P\u00e9rez Jim\u00e9nez vertrok, decennialang juist h\u00e9t Latijns-Amerikaanse toonbeeld van democratie. Terwijl de rest van de regio synoniem werd voor dictaturen en staatsgrepen, bleef Venezuela verschoond van junta\u2019s en repressie. Nu vrijwel alle dictaturen in democratie\u00ebn zijn veranderd, bewandelt Venezuela de omgekeerde weg.", "Maar hoe doe je zoiets eigenlijk, van een democratie een dictatuur maken? De transformatie van Venezuela laat zich lezen als een handleiding.", "1. Grijp de macht", "Alles begint uiteraard met aan de macht komen. De snelste maar ook riskantste optie is een staatsgreep. Hugo Ch\u00e1vez kon daarvan meepraten toen zijn putsch april 1992 mislukte en hij voor jaren de gevangenis in ging. Omslachtiger maar eleganter is meedoen aan de verkiezingen. Na zijn vrijlating werkte Ch\u00e1vez jaren aan zijn campagne. Hij had een uitstekende neus voor de zwakke plek van de Venezolaanse democratie: de enorme armoede die werd genegeerd door de corrupte politici. Hij presenteerde zich als buitenstaander; een luchtmachtofficier die het opnam voor het door de corrupte politici vergeten volk. Hij beloofde hun een \u2018revolutie\u2019: hij zou alles anders gaan doen.", "Geholpen door zijn charisma maakte hij heftige emoties los bij de arme massa\u2019s en werd hij eind 1998 met een enorme meerderheid tot president gekozen. In het parlement veegde hij de traditionele partijen in \u00e9\u00e9n keer van de kaart. Hij liet een nieuwe \u2013 overigens democratische \u2013 grondwet schrijven en kreeg bij herhaling parlementaire toestemming om gedurende lange periodes per decreet te regeren. Wat Ch\u00e1vez niet lukte was in 2007 een referendum winnen over de mogelijkheid om zichzelf oneindig opnieuw verkiesbaar te stellen \u2013 ergo voor altijd aan de macht te kunnen blijven \u2013, iets wat hij een jaar later alsnog regelde via het parlement en de Hoge Raad.", "2. Zuiver de strijdkrachten", "Wie de wapens heeft, heeft de macht; het is dus essentieel om de strijdkrachten te politiseren en trouw te houden met behulp van geld en privileges. Het Venezolaanse leger stond bekend als professioneel en a-politiek. Ch\u00e1vez, zelf militair, gaf hun voor het eerst stemrecht, maar eiste in ruil daarvoor trouw aan zijn \u2018Bolivariaanse revolutie\u2019. Na een mislukte staatsgreep tegen hem in 2002 pakte hij het rigoureuzer aan. Het aantal generaals werd uitgebreid van 100 tot 2000, waarmee de kans op muiterij kleiner werd, en de top werd herhaaldelijk opnieuw gescreend en vervangen.", "De huidige president van Venezuela, Nicol\u00e1s Maduro, politiseerde de militairen verder. Een gevreesde geheime dienst speurt \u2013 met hulp van naar schatting 2500 Cubaanse experts \u2013 naar kritiek of potenti\u00eble rebellie op straffe van marteling en het lastigvallen van familieleden. Om de militairen loyaal te houden ontvangen zij goede salarissen en de controle over smokkelroutes van drugs, goud, geld, brandstof, voedsel en emigranten, waaraan kapitalen worden verdiend.", "Voormalig hoofdaanklager Luisa Ortega die na kritiek op de regering Venezuela moest ontvluchten. Beeld REUTERS", "3. Politiseer de rechters", "Maak zo snel mogelijk een einde aan onafhankelijke rechtspraak. \u201cHeel vaak lukt het [de oppositie] beslissingen van de revolutie te neutraliseren via een rechter, of via de Hoge Raad!\u201d, stelde Ch\u00e1vez verontwaardigd vast en noemde het \u2018verraad aan het volk\u2019. In 2004 vulde hij de tot dan toe onafhankelijke Hoge Raad met politieke bondgenoten die op hun beurt de leden van de Nationale Kiesraad kozen, om verkiezingsuitslagen veilig te stellen. De laatste verkiezingen werden geboycot door de oppositie omdat de Kiesraad elke kans om te winnen had geblokkeerd.", "Rechters oordelen nooit meer in het nadeel van de regering. Wie het toch aandurft heeft een probleem, zoals rechter Maria Lourdes Afiuni, die het in haar hoofd haalde om een uitspraak te doen die Ch\u00e1vez niet zinde en vervolgens zelf voor jaren de cel in ging. Recenter is Maduro\u2019s klopjacht op hoofdaanklager Luisa Ortega, die in 2017 plotseling kritiek ging uiten op de regering en het land moest ontvluchten om niet te worden opgepakt.", "4. Neutraliseer het parlement", "Maak van het parlement een applausmachine. In Venezuela was dit aanvankelijk geen issue want Ch\u00e1vez won steeds met gemak de meerderheid. Maar de veel minder charismatische Maduro deed dat trucje niet na. Al bij zijn eerste parlementsverkiezing, in 2015, veroverde de oppositie het parlement terug. Meteen werden de andere instituties in stelling gebracht. De Hoge Raad verklaarde \u2013 vanwege vermeende fraude \u2013 het parlement illegaal en nam alle wetgevende taken over. Dit was het moment waarop massale protesten uitbraken voor behoud van de democratie. De rechters draaiden hun besluit terug, maar alle toekomstige beslissingen van het parlement bleven onwettig. Vervolgens zette Maduro een schaduwparlement op in de vorm van een Grondwetgevende Vergadering \u2013 volledig gevuld met partijgenoten \u2013 die alle taken, faciliteiten en budgetten van het parlement overnam. Nu het parlement weer in handen is van de PSUV, is de Grondwetgevende Vergadering opgeheven.", "5. Schakel de oppositie uit", "Maak georganiseerde oppositie machteloos door ze financieel te treffen, ze te verdelen of door haar leiders te neutraliseren. Ch\u00e1vez begon met het beknotten van budgetten aan door de oppositie bestuurde deelstaten en gemeenten. Toen de oppositie in 2009 de hoofdstad Caracas heroverde, verzon hij de functie van \u2018districtsburgemeester\u2019 en benoemde een partijgenoot die de beschikking kreeg over budgetten, kantoor en personeel van de gekozen burgemeester.", "President Maduro ontneemt populaire oppositieleiders en parlementsleden de immuniteit, en laat hen vervolgens oppakken en zonder proces voor jaren gevangenzetten, beschuldigd van corruptie, wapenbezit of samenzwering. De belangrijkste leiders, onder wie Leopoldo L\u00f3pez, zijn naar het buitenland gevlucht. Alleen de bekende Juan Guaid\u00f3 die zichzelf vorig jaar met brede internationale steun uitriep tot interim-president, wordt met rust gelaten, uit angst voor de internationale reactie. In aanloop naar de meest recente verkiezingen ontbond de Hoge Raad de besturen van de belangrijkste oppositiepartijen en verving die door regeringsgetrouwen, die vervolgens straffeloos campagne mochten voeren met de logo\u2019s, symbolen, kleuren en vlaggen en nu \u2018namens de oppositie\u2019 in het parlement zitten.", "Venezuela\u2019s laatste oppositiespreekbuis, dagblad El Nacional, sloot eind 2018. Beeld EPA", "6. Schakel de media gelijk", "Sluit kritische media, te beginnen bij de invloedrijke televisiezenders. Doe dat discreet; politie-invallen zijn echt uit de tijd. Denk liever aan verlammende rechtszaken, onbetaalbare boetes, het intrekken van vergunningen of het intimideren van journalisten. Ch\u00e1vez sloot honderden onafhankelijke televisie- en radiozenders zonder de wet te overtreden. Emblematisch was de sluiting van de historische tv-zender RCTV door het niet vernieuwen van de zendvergunning die in 2007 afliep.", "De invloedrijke anti-regeringszender Globovisi\u00f3n werd verzwakt door rechtszaken en hoge boetes en in 2013 vrijwel failliet opgekocht door een regeringsvriendelijke ondernemer. Venezuela\u2019s laatste oppositiespreekbuis, dagblad El Nacional, sloot eind 2018 omdat het \u2013 dankzij doelgerichte sabotage van de regering \u2013 niet meer aan papier en inkt kon komen. In 2018 liet Maduro een \u2018anti-haatwet\u2019 aannemen om journalisten te vervolgen. Kritische journalistiek is, afgezien van een enkele kritische column in een van de overgebleven dagbladen, vrijwel helemaal verplaatst naar sociale media zoals Facebook en Twitter.", "7. Intimideer je burgers", "Laat je vijanden zien dat je weet wie ze zijn en dat tegenstand duur wordt betaald, desnoods met geweld. Ch\u00e1vez diskwalificeerde vanaf dag \u00e9\u00e9n iedereen met kritiek als lid van de oude corrupte elite of agent van de CIA. De intimidatie bereikte de individuele Venezolanen toen in 2004 een lijst van miljoenen burgers die hadden getekend voor een impeachment van Ch\u00e1vez, letterlijk op straat belandde: de lijst was op CD te koop. Velen van hen verloren hun baan en sociale voorzieningen.", "Maduro verfijnde het controlenetwerk. Informanten in de volkswijken weten precies wie op de oppositie stemt of tegen de regering demonstreert. Wie loyaal is krijgt cadeautjes \u2013 in ruil voor een stem: \u201cWie niet stemt, die zal niet eten\u201d. Ten behoeve van de politieke controle houdt de partij een monopolie op de hulp aan de armen. Internationale hulp wordt tegengehouden, lokale humanitaire organisaties worden ge\u00efntimideerd, hun leiders opgepakt.", "Protest wordt hard neergeslagen. Bij massaprotesten in 2017 werden zeker 120 demonstranten gedood, anderen zijn gemarteld. Berucht zijn de paramilitaire colectivos die gewapend en op motoren tegenstanders terroriseren. In september publiceerde de VN een lijvig rapport vol gruwelijke details over marteling en schendingen van de mensenrechten.", "Sinds 2016 zijn 18.000 burgers standrechtelijk ge\u00ebxecuteerd, vooral in volkswijken. In 2020 doodde de politie meer burgers dan de misdaad. Het Internationaal Strafhof stelde onlangs vast dat er voldoende grond is voor een rechtszaak tegen Venezuela. De recentste verkiezingen zijn door vrijwel niemand erkend, net zo min als de applausmachine die vandaag wordt be\u00ebdigd, het voorlopig sluitstuk van 22 jaar afbraak van de democratie.", "Lees ook:", "Er zijn verkiezingen in Venezuela, maar met democratie hebben ze niets te maken", "Voedselschaarste, hyperinflatie, brandstoftekorten en een coronapandemie beletten de Venezolaanse regering niet om zondag parlementsverkiezingen te organiseren. Maar het spel wordt zo vals gespeeld dat de oppositie niet meedoet en buitenlandse waarnemers afwezig zijn."], "authors": ["Edwin Koopman"], "keywords": ["staat", "zijn", "van", "zo", "handboek", "democratisch", "het", "autoritaire", "voor", "en", "een", "met", "te", "venezuela", "dictator", "hij", "werd", "die"], "pubDate": "2021-01-04T20:49:17Z", "publicationId": "b66cd8e4-4294-3571-bcd7-e490527f1a48"}