{"id": "d10ed1a6-9297-37d8-a783-f27a34a9ff8c", "title": "Domein van licht van Yuko Tsushima: compact en meesterlijk", "url": "https://www.parool.nl/kunst-media/domein-van-licht-van-yuko-tsushima-compact-en-meesterlijk~be098bfd/", "summary": "Eigenlijk zou het even compacte als meesterlijke Domein van licht van Yuko Tsushima (1947-2016) veel ouderwetser moeten voelen dan het geval is.\nIn de episodische roman volgen we een jaar uit het leven van een naamloze vertelster, vanaf het moment dat ze \u2013 na de breuk met haar nogal nietsnuttige man, Fujino \u2013 met haar twee\u00adjarige dochtertje de bovenste verdieping van een kantoorgebouw in Tokio betrekt.\nHaar huwelijk offi\u00adcieel be\u00ebindigen wordt haar van alle kanten ontraden.\nMaar indringender dan de impliciete boodschap is de manier waarop Tsushima, die zelf ook een alleenstaande moeder was, de een\u00adzame wanhoop, bozige frustratie en momenten van alledaags (kinder)\u00adgeluk van haar vertelster weet te vangen.\nWanneer, door een lek in het waterreservoir, op een dakterras golvend water glinstert, roept het dochtertje verrukt uit: \u201cEen zee!", "paragraphs": ["Eigenlijk zou het even compacte als meesterlijke Domein van licht van Yuko Tsushima (1947-2016) veel ouderwetser moeten voelen dan het geval is.", "In de episodische roman volgen we een jaar uit het leven van een naamloze vertelster, vanaf het moment dat ze \u2013 na de breuk met haar nogal nietsnuttige man, Fujino \u2013 met haar twee\u00adjarige dochtertje de bovenste verdieping van een kantoorgebouw in Tokio betrekt.", "De twaalf hoofdstukken verschenen oorspronkelijk vanaf de zomer van 1978 als maandelijks feuilleton. Overduidelijk is dat echtscheiding destijds in Japan nog iets intens beschamends was, dat zelfs de verl\u00e1ten vrouw op de nodige patri\u00adarchale preken en vernederingen kwam te staan.", "Zo gaat de werk- en geldloze Fujino, die direct heeft laten weten dat van alimentatie geen \u00e9nkele sprake kan zijn, wel mee op appartementenjacht, omdat ze anders \u2018vast en zeker belazerd\u2019 wordt. Haar huwelijk offi\u00adcieel be\u00ebindigen wordt haar van alle kanten ontraden. (\u2018Iets beters dan wat je nu hebt, krijg je absoluut niet.\u2019)", "En terwijl gemeenschappelijke vrienden zich van h\u00e1\u00e1r afkeren, laat zij alle neerbuigendheid en pijnlijke staaltjes mansplaining gelaten over zich heen komen.", "Dat dit, zeker bij de moderne westerse lezer, verontwaardiging wekt, zal deels de opzet zijn geweest van de in eigen land gevierde feministische schrijfster. Maar indringender dan de impliciete boodschap is de manier waarop Tsushima, die zelf ook een alleenstaande moeder was, de een\u00adzame wanhoop, bozige frustratie en momenten van alledaags (kinder)\u00adgeluk van haar vertelster weet te vangen.", "In vaak bedrieglijk simpele, spartaans aandoende zinnen lees je hoe ze worstelt met de woedeaanvallen van haar dochtertje, of tot haar schrik droomt dat het meisje dood is (en zich afvraagt of dat een nachtmerrie of een heimelijke wensdroom was). Hoe ze alleen het huis uitgaat om te veel te drinken in caf\u00e9s, mannen ontmoet met wie ze hooguit droevige, mechanische seks heeft.", "Maar tegenover die somber stemmende mis\u00e8re staan ook hartverwarmend tedere sc\u00e8nes tussen moeder en dochter. De po\u00ebtische schoonheid die schuilt in het kleine, soms z\u00e9lfs in kleine rampspoed. Wanneer, door een lek in het waterreservoir, op een dakterras golvend water glinstert, roept het dochtertje verrukt uit: \u201cEen zee! Mama, het is een zee!\u201d", "En dat de vertelster gaandeweg steeds meer haar zelfvertrouwen en levenslust (her)vindt, voelt ook voor de lezer als een bitterzoete bevrijding."], "authors": ["Dirk Jan-Arensman"], "keywords": ["yuko", "licht", "van", "meesterlijk", "en", "een", "ze", "met", "compact", "dat", "tsushima", "te", "het", "haar", "domein", "die"], "pubDate": "2021-01-08T10:22:30Z", "publicationId": "a3002aeb-6d5a-3894-adcb-0212effbc567"}