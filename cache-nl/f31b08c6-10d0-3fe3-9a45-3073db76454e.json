{"id": "f31b08c6-10d0-3fe3-9a45-3073db76454e", "title": "Rafelrand is in figuurlijk gebruik een breed en daardoor vaag begrip geworden", "url": "https://trouw.nl/cultuur-media/rafelrand-is-in-figuurlijk-gebruik-een-breed-en-daardoor-vaag-begrip-geworden~b6d418329/", "summary": "In de jaren zeventig werd de metafoor \u2018rafelrand van de maatschappij/samenleving\u2019 ge\u00efntroduceerd als synoniem van de zelfkant van de maatschappij.\nDe Dikke Van Dale beschrijft deze metafoor onder de figuurlijke betekenis van rafelrand: \u2018stads\u00adrand be\u00adschouwd als lo\u00adca\u00adtie waar ver\u00adhou\u00addings\u00adge\u00adwijs veel il\u00adle\u00adga\u00adle en on\u00admaat\u00adschap\u00adpe\u00adlij\u00adke ac\u00adti\u00advi\u00adtei\u00adten plaats\u00advin\u00adden\u2019.\nOorspronkelijk zal bij de rafelrand van de maatschappij inderdaad wel zijn gedacht aan die stadsrand, maar de betekenis is gaandeweg abstracter en ruimer geworden.\nDiezelfde (ongunstige) betekenis heeft rafelrand ook in de onlangs door de VVD gebezigde uitdrukking \u2018rafelranden van het kapitalisme\u2019.\nGaat het om uitzonderlijke aspecten van de liefde, om aspecten die een ongemakkelijk gevoel opleveren of simpelweg om seksuele aberraties?", "paragraphs": ["In de jaren zeventig werd de metafoor \u2018rafelrand van de maatschappij/samenleving\u2019 ge\u00efntroduceerd als synoniem van de zelfkant van de maatschappij. De Dikke Van Dale beschrijft deze metafoor onder de figuurlijke betekenis van rafelrand: \u2018stads\u00adrand be\u00adschouwd als lo\u00adca\u00adtie waar ver\u00adhou\u00addings\u00adge\u00adwijs veel il\u00adle\u00adga\u00adle en on\u00admaat\u00adschap\u00adpe\u00adlij\u00adke ac\u00adti\u00advi\u00adtei\u00adten plaats\u00advin\u00adden\u2019.", "Oorspronkelijk zal bij de rafelrand van de maatschappij inderdaad wel zijn gedacht aan die stadsrand, maar de betekenis is gaandeweg abstracter en ruimer geworden. Met de rafelranden van de maatschappij, de economie, de politiek en dergelijke wordt vaak niet meer verwezen naar wat zich afspeelt in de marges van de samenleving, de economie of de politiek, maar naar \u2018de minder fraaie kanten\u2019 ervan. Diezelfde (ongunstige) betekenis heeft rafelrand ook in de onlangs door de VVD gebezigde uitdrukking \u2018rafelranden van het kapitalisme\u2019. Daarmee worden blijkbaar de excessen bedoeld, die afbreuk doen aan de kwaliteit van dit economische systeem.", "Rafelrand duikt ook op in andere contexten, zoals \u2018de rafelranden van de liefde\u2019. De betekenis daarvan is vrij vaag. Gaat het om uitzonderlijke aspecten van de liefde, om aspecten die een ongemakkelijk gevoel opleveren of simpelweg om seksuele aberraties? Er zijn daarentegen ook contexten waarin de betekenis van rafelrand juist vrij banaal is. Zo gaat het in \u2018de rafelranden van de spelling\u2019 om de uitzonderingsgevallen die niet goed beregeld zijn.", "Uit deze voorbeelden blijkt dat zich uit de figuurlijke betekenis \u2018stadsrand\u2019 twee andere figuurlijke betekenissen hebben ontwikkeld (de marge van iets en de minder fraaie kanten van iets) die abstracter en daardoor breder inzetbaar zijn. Daarom kunnen we het nu zelfs hebben over mensen met een rafelrandje: mensen met een crimineel verleden of althans met minder fraaie eigenschappen.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Ton Den Boon"], "keywords": ["figuurlijk", "van", "geworden", "betekenis", "rafelranden", "het", "breed", "die", "met", "daardoor", "een", "vaag", "en", "begrip", "ook", "om", "gebruik", "rafelrand"], "pubDate": "2020-11-21T14:44:00+01:00", "publicationId": "b66cd8e4-4294-3571-bcd7-e490527f1a48"}