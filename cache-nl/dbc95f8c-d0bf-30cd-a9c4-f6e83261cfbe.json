{"id": "dbc95f8c-d0bf-30cd-a9c4-f6e83261cfbe", "title": "Goede bedoelingen De Reuver pakken pijnlijk uit", "url": "https://trouw.nl/opinie/goede-bedoelingen-de-reuver-pakken-pijnlijk-uit~b2e0bb66/", "summary": "Hoe zou het toch met PKN-scriba Ren\u00e9 de Reuver zijn, bedacht ik me toen ik donderdag in een volle file richting Amsterdam reed.\nAan de ontbijttafel had ik het opinie-artikel gelezen van Jan van Bruggen, lid van de PKN, die zijn gram spuide richting zijn scriba.\ndaar nadrukkelijk voor, blijkt uit de reconstructie van Maaike van Houten van 9 november.\n\u201cHet kan nooit zo zijn dat de schuldbelijdenis een schaduw werpt over deze heldendaden\u201d, tekent zij op bij de Joodse bestuurders.\nMaar nu zit De Reuver met de gebakken peren.", "paragraphs": ["Hoe zou het toch met PKN-scriba Ren\u00e9 de Reuver zijn, bedacht ik me toen ik donderdag in een volle file richting Amsterdam reed. Aan de ontbijttafel had ik het opinie-artikel gelezen van Jan van Bruggen, lid van de PKN, die zijn gram spuide richting zijn scriba. \u2018Het interview met scriba Ren\u00e9 de Reuver (Trouw, 28 november) schetst een onthutsend beeld van een bijna hooghartig kerkelijk leider die, met hopelijk de beste bedoelingen, onnodig verdriet en boosheid in zijn eigen geloofsgemeenschap heeft gecre\u00eberd\u2019, schrijft Van Bruggen.", "Deze boze woorden zijn ongetwijfeld hard aangekomen bij de PKN-voorman. Vanaf het moment dat de eerste passages bekend werden van de \u2018schuldbelijdenis\u2019 die De Reuver op 8 november tijdens de herdenking van de Kristallnacht richting de Joodse gemeenschap zou uitspreken, ligt hij onder vuur van een deel van zijn achterban. Het deel dat wortels heeft in het verzet tijdens de Tweede Wereldoorlog via vaders, ooms, moeders, tantes , zussen en broers. Die offers zijn heel groot geweest. \u2018De schuldbelijdenis richting de Joodse gemeenschap is een weinigzeggend en zeer pijnlijk gebaar geworden. Dit door een leider die het contact met op zijn minst een deel van de achterban kwijt is\u2019, meent Van Bruggen in zijn opinie-artikel.", "Vrijdag heb ik alle verhalen die wij over deze schuldbelijdenis hebben geschreven nog eens herlezen. Dat hebben we zeer uitgebreid gedaan, vanaf de redacties religie&filosofie en opinie. We brachten het nieuws, maakten een reconstructie van de totstandkoming van de schuldbelijdenis, we schreven een commentaar, publiceerden reacties en opinie-artikelen en deden interviews met kerkhistoricus Bart Wallet \u00e9n met \u2013 uiteraard \u2013 Ren\u00e9 de Reuver zelf.", "Boetekleed", "Daarin trok hij het boetekleed aan. Ja, achteraf bezien had de communicatie met de achterban beter gemoeten. \u201cDit is een open zenuw, en die is geraakt\u201d, erkende De Reuver. Toch gooide hij \u2013 onbedoeld wellicht \u2013 weer olie op het vuur door te zeggen dat inderdaad de communicatie en het proces \u2018beter hadden gekund\u2019 maar, en dan komt het, \u201cik ben ervan overtuigd dat de verklaring niet heel anders was geworden\u201d.", "Terugkijkend zie ik een PKN-leiding die met de beste bedoelingen in overleg met vertegenwoordigers van Joodse organisaties een schuldbelijdenis opstelt, maar daarin vergeet de nabestaanden van kerkelijke verzetslieden mee te nemen. Bestuurders Eddo Verdoner en Ronny Naftaniel van het Centraal Joodse Overleg waarschuwen De Reuver c.s. daar nadrukkelijk voor, blijkt uit de reconstructie van Maaike van Houten van 9 november. \u201cHet kan nooit zo zijn dat de schuldbelijdenis een schaduw werpt over deze heldendaden\u201d, tekent zij op bij de Joodse bestuurders.", "Slechts twee zinnen", "En dat gebeurde dus wel, ondanks dat er in de schuldbelijdenis aandacht was voor het verzetswerk van kerkleden. Hoewel die passage oprecht en fraai was geformuleerd, bestond deze slechts uit twee zinnen. En heel simpel gesteld: dat was te weinig. Daar zat ook een redenering achter: te veel aandacht voor het verzetswerk van kerkleden zou afbreuk kunnen doen aan de schuldbelijdenis als geheel.", "Maar nu zit De Reuver met de gebakken peren. De schuldbelijdenis waarvan de strekking door niemand wordt bestreden en die dankbaar is aanvaard door de Joodse gemeenschap, is besmeurd geraakt door het gebrek aan aandacht voor de offers die individuele kerkleden hebben gebracht. Het lijkt mij verstandig als de PKN-leiding nu deemoedig het gesprek opzoekt met die achterban.", "Trouw-hoofdredacteur Cees van der Laan schrijft wekelijks over de discussies op de redactie en de keuzes van de krant."], "authors": ["Cees Van Der Laan"], "keywords": ["van", "reuver", "bedoelingen", "pakken", "goede", "het", "die", "met", "zijn", "schuldbelijdenis", "pijnlijk", "een", "en", "uit", "dat"], "pubDate": "2020-12-05T13:22:00+01:00", "publicationId": "b66cd8e4-4294-3571-bcd7-e490527f1a48"}