{"id": "f827ce8a-48dd-3f42-83ca-714dc90841e1", "title": "Thuiswerken in een tiny house: \u00e9\u00e9n stap van bed naar bureau", "url": "https://www.parool.nl/ps/thuiswerken-in-een-tiny-house-een-stap-van-bed-naar-bureau~b3d9c0c5/", "summary": "In een tiny house leer je met de seizoenen leven.\u201dVierenhalf jaar geleden verruilde Jonker een rijtjes\u00adwoning met drie slaapkamers voor haar zelfvoorzienende tiny house, dat ze zelf liet bouwen.\nSamen met een initiatiefgroep heb ik de gemeente gevraagd om tijdelijk te mogen wonen op een stuk ongebruikte gemeentegrond, als een pilotproject met vijf tiny houses.\nZe richtte de keet in met planten en tweedehandsmeubels en maakte er een ruimte met drie werkplekken van.\nEen van hen is Karin Prins (38), die als tekstschrijver werkt en met haar man en twee kinderen (6 en 4) in een tiny house met een vloeroppervlakte van 24 vierkante meter woont.\n\u201cDe kinderen hebben allebei een slaapplek met een deur, verder zijn er in huis geen aparte ruimtes.", "paragraphs": ["Het tiny house (16 m2) van Marjolein Jonker", "Sinds maart gaat Marjolein Jonker (45) er niet meer op uit om lezingen over tiny houses te geven of adviesgesprekken met gemeenten te voeren. Al haar werk doet ze nu \u00advanuit huis \u2013 een woning van 16 vierkante meter in \u00adAlkmaar, zonder \u00adwifi, elektriciteit of stromend water. Ze gebruikt in plaats daarvan de hotspot van haar mobiele \u00adtelefoon, de energie die drie zonnepanelen op het dak \u00adleveren en gefilterd \u00adregenwater.", "\u201cToen ik hier net woonde, was het even wennen,\u201d zegt ze. \u201cIn de winter werd ik weleens wakker zonder stroom, omdat er in die periode minder zonuren zijn en mijn accu leeg was. Maar daar bedenk je vanzelf oplossingen voor. In een tiny house leer je met de seizoenen leven.\u201d", "Vierenhalf jaar geleden verruilde Jonker een rijtjes\u00adwoning met drie slaapkamers voor haar zelfvoorzienende tiny house, dat ze zelf liet bouwen. \u201cIk wilde meer natuur en minder spullen om me heen, en mijn ecologische voetafdruk verkleinen,\u201d zegt ze. \u201cEen beetje back to basic.\u201d", "Toen ze geen betaalbare, kleine woning met tuin kon vinden, ontdekte Jonker de Amerikaanse tinyhouse-\u00adbeweging: mensen die wonen in volwaardige, vrijstaande woningen op wielen of een fundering, met een vloer\u00adoppervlak van maximaal 50 vierkante meter. \u201cIk wist meteen: dit wil ik. Die woonvorm bestond alleen nog niet in Nederland. Samen met een initiatiefgroep heb ik de gemeente gevraagd om tijdelijk te mogen wonen op een stuk ongebruikte gemeentegrond, als een pilotproject met vijf tiny houses. Dat is gelukt.\u201d", "De ruimte binnen in het huisje van Marjolein Jonker. \u2018Het scheelt dat ik hier alleen woon. Beeld Lopke van de Reijt", "Een uitdaging", "Dat ze hele dagen in haar tiny house zou doorbrengen, had Jonker niet kunnen voorzien, maar ze komt de dagen prima door in haar kleine ruimte. \u201cIk rol \u2019s ochtends mijn bed uit, steek mijn kacheltje aan, neem een kop thee en kruip achter mijn laptop, om er aan het eind van de middag weer achter vandaan te komen. Sociale contacten \u00adverlopen vooral via Whatsapp en telefoon. Maar dat geldt ook voor veel mensen in grotere huizen. Het enige verschil is dat er minder ruimte zit tussen mijn bank en mijn werkplek.\u201d", "Bovendien kun je een tiny house naar je eigen wensen bouwen en inrichten; dus ze mist niets, zegt Jonker. \u201cAls de muren van een tiny house op je afkomen zodra je er veel tijd doorbrengt, was je misschien al niet zo geschikt om op een kleine oppervlakte te wonen. Al scheelt het dat ik alleen woon. Met z\u2019n twee\u00ebn thuiswerken in een kleine ruimte kan best een uitdaging zijn.\u201d", "Marjolein Jonker in haar woning. Beeld Lopke van de Reijt", "Schaftkeet delen", "Dat weet Natasja Oosterloo (39) uit ervaring: zij en haar man werken sinds maart ook fulltime thuis \u2013 zij als zelfstandig ondernemer op het gebied van duurzaamheid, hij als IT\u2019er. Even naar een aparte ruimte lopen als je moet bellen is er niet bij: de vloeroppervlakte van hun tiny house in Zeist bedraagt 12 vierkante meter. De bad\u00adkamer is de enige ruimte met een deur.", "\u201cIk werkte altijd al thuis,\u201d zegt Oosterloo, \u201cmaar begin dit jaar, toen mijn man nog naar kantoor ging, werd ik dat al zat. In zo\u2019n kleine ruimte staart de afwas je toch al snel aan. Ik had behoefte aan een aparte werkruimte, om geconcentreerder te kunnen werken en werk en priv\u00e9 \u00adbeter te kunnen scheiden.\u201d", "Oosterloo kocht een oude schaftkeet, die ze liet plaatsen op het bosrijke terrein met vijfien tiny houses. Ze richtte de keet in met planten en tweedehandsmeubels en maakte er een ruimte met drie werkplekken van. Delen is een belangrijk aspect van tiny house living, zegt ze. Net voor de lockdown in maart was \u2018Skeetje\u2019 klaar voor gebruik. \u201cWe hebben er een extra raam in gemaakt zodat er \u00adgenoeg licht is,\u201d zegt ze. \u201cEr staat een elektrisch kacheltje, en mijn man heeft er het beeldscherm en de \u00adbureaustoel die hij van zijn werkgever in bruikleen kreeg neergezet.\u201d", "Alleen vrienden ontvangen is wat lastiger in deze tijd: anderhalve meter afstand houden van twee gasten is een uitdaging. \u201cWe spreken daarom vooral buiten met mensen af; je loopt vanaf hier zo het bos in. Een luxe. Ik heb \u00admedelijden met mensen die in deze tijd driehoog-achter wonen zonder buitenruimte.\u201d", "Natasja Oosterloos tiny house Beeld Peter Hermeling", "Met het hele gezin", "Veel van Oosterloos buren, die nu ook thuiswerken, \u00admaken dankbaar gebruik van de aparte werkruimte. Een van hen is Karin Prins (38), die als tekstschrijver werkt en met haar man en twee kinderen (6 en 4) in een tiny house met een vloeroppervlakte van 24 vierkante meter woont.", "\u201cDe kinderen hebben allebei een slaapplek met een deur, verder zijn er in huis geen aparte ruimtes. Ik kan me nergens terugtrekken om te werken, dus die schaftkeet is een uitkomst,\u201d zegt ze. \u201cSommige tinyhousebewoners willen het liefst in the middle of nowhere staan met hun huisje, maar ik vind buren heel belangrijk. Zeker in crisistijd. Van klein wonen word je creatief, maar het is wel fijn om elkaar te kunnen helpen en spullen van elkaar te lenen. Dat is alleen al nodig omdat de opslagruimte in huis beperkt is.\u201d", "Prins\u2019 man werkt als aannemer \u2013 hij bouwt en levert tiny houses, waar nu veel vraag naar is \u2013 en kan nog buitens\u00adhuis werken, maar het combineren van thuis\u00adonderwijs en thuiswerken wordt bij de nieuwe lockdown wel een uit\u00addaging, verwacht ze. \u201cToen de scholen in het voorjaar dichtgingen, was het lekker weer. De kinderen konden na een ochtend thuisonderwijs buitenspelen. In de winter \u00adleven we minder buiten, dus we \u00admoeten zien hoe we dat in goede banen gaan leiden. \u00adGelukkig had ik de periode van de kerstvakantie al vrij genomen.\u201d", "Spijt van de keuze om klein te wonen heeft Prins niet. \u201cMet pubers wordt het vast een uitdaging, dus misschien bouwen we ooit nog twee units aan dit huis vast, zodat de kinderen een eigen ruimte hebben \u2013 pubers moeten met de deuren kunnen slaan. Tot die tijd gaat het prima zo. We hebben alles wat we nodig hebben en zitten niet meer vast aan een pittige hypotheek, waardoor onze vaste lasten laag zijn. Dat geeft financieel ook wat rust in deze tijd.\u201d", "Karin Prins' tiny house. Beeld Peter Hermeling"], "authors": ["Kim Van Der Meulen"], "keywords": ["ik", "tiny", "er", "van", "het", "house", "naar", "en", "thuiswerken", "een", "bureau", "bed", "met", "ze", "te", "\u00e9\u00e9n", "stap"], "pubDate": "2020-12-18T18:00:03Z", "publicationId": "a3002aeb-6d5a-3894-adcb-0212effbc567"}