{"id": "146b4318-dd84-38a6-a9ad-af24d8798ddb", "title": "Tweede golf", "url": "https://www.rtlnieuws.nl/columns/column/5199344/corona-sao-paulo-tweede-golf-maatregelen-verkiezingen-burgemeester", "summary": "Volgens sommigen is 'ie al gearriveerd in S\u00e3o Paulo: de tweede golf.\nVolgens anderen kan er helemaal geen sprake zijn van een tweede golf, aangezien de eerste nooit voorbij is gegaan.\nBij het zwembad en het winkelcentrum wordt je temperatuur opgemeten en mag je alleen naar binnen zonder koorts of verhoging.\nWant de burgemeester van S\u00e3o Paulo, Bruno Covas, ontkent dat er sprake is van een tweede golf.\nAls de burgemeester op dit moment toegeeft dat er een tweede golf is en nieuwe maatregelen invoert, dan zou hij daardoor wel eens kunnen verliezen, zo is de gedachte.", "paragraphs": ["Volgens sommigen is 'ie al gearriveerd in S\u00e3o Paulo: de tweede golf. Volgens anderen kan er helemaal geen sprake zijn van een tweede golf, aangezien de eerste nooit voorbij is gegaan. Intussen slaan verschillende ziekenhuizen alarm door de toestroom van pati\u00ebnten die ze de afgelopen weken zagen.", "Maar als je de deur uitstapt, is er eerlijk gezegd weinig van dit alles te merken. Natuurlijk, mondkapjes zijn hier verplicht en worden massaal gedragen. Bij het zwembad en het winkelcentrum wordt je temperatuur opgemeten en mag je alleen naar binnen zonder koorts of verhoging. Een deel van de bevolking werkt nog altijd thuis. Maar verder lijkt alles vooral z'n gangetje te gaan.", "Van een maximale groepsgrootte hebben ze hier nog nooit gehoord", "Er zijn weer files, restaurants zitten vol. Zelfs mensen die eerder dit jaar maandenlang binnenbleven uit angst voor het virus, wagen zich weer wat vaker buiten de deur. Families komen bij elkaar, verjaardagen worden gevierd. Van een maximale groepsgrootte hebben ze hier nog nooit gehoord. En eenmaal binnen, in het gezelschap van bekenden, gaan de mondkapjes meestal snel af.", "Het gesprek gaat vaak over de mogelijke tweede golf. Maar de echte Covidangst lijkt er bij veel mensen vanaf. Er is vooral sprake van angst voor nieuwe maatregelen. Tenslotte is het moeilijk om je pas herwonnen vrijheid weer op te geven.", "Als de burgemeester nieuwe maatregelen invoert, dan zou hij daardoor wel eens kunnen verliezen", "Maar voorlopig lijkt daarvan geen sprake. Want de burgemeester van S\u00e3o Paulo, Bruno Covas, ontkent dat er sprake is van een tweede golf. Hoewel dat volgens critici vooral een politieke kwestie is. Aanstaande zondag vindt namelijk de tweede ronde van de lokale verkiezingen plaats, waarin Covas het moet opnemen tegen Guilherme Boulos. Als de burgemeester op dit moment toegeeft dat er een tweede golf is en nieuwe maatregelen invoert, dan zou hij daardoor wel eens kunnen verliezen, zo is de gedachte.", "Sommigen verwachten daarom wel degelijk nieuwe maatregelen zodra de verkiezingsoverwinning binnen is. Maar voorlopig heeft de burgemeester gezegd dat het aantal besmettingen en doden stabiel is. Van een verdere versoepeling is dan ook geen sprake, maar van strengere maatregelen ook niet.", "Brazilianen zijn nu eenmaal enorme familiemensen", "Als ik naar het gedrag van veel mensen op straat kijk en de toegenomen laksheid, dan ligt een stijging van het aantal besmettingen in ieder geval logischerwijs wel in de lijn der verwachting. Helemaal met de feestdagen voor de deur. Brazilianen zijn nu eenmaal enorme familiemensen en kerst is de belangrijkste feestdag van het jaar.", "De vraag is misschien dan ook vooral wat eerder komt: een nieuwe piek of een vaccin. De eerste lading coronavaccins uit China arriveerde hier namelijk vorige week al. Het is alleen nog wel wachten op toestemming van de Braziliaanse autoriteiten om die daadwerkelijk te gebruiken."], "authors": [], "keywords": ["van", "tweede", "sprake", "golf", "het", "nieuwe", "zijn", "een", "en", "er", "wel"], "pubDate": "2020-11-26T05:33:58+01:00", "publicationId": "ce2257c9-a2d2-3c8b-975a-6872cbf4036a"}