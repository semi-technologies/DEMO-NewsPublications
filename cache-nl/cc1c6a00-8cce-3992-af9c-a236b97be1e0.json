{"id": "cc1c6a00-8cce-3992-af9c-a236b97be1e0", "title": "Dr. Nykterstein", "url": "https://nrc.nl/nieuws/2020/12/04/dr-nykterstein-a4022602", "summary": "De eerste dag had hij voor zijn doen erg slecht gespeeld en de tweede dag begon niet veel beter.\nTerug in de toernooizaal was hij een ander mens geworden.\nEen paar jaar later zwoer hij de alcohol af en zijn internetnaam Dr. Drunkenstein veranderde hij in Dr. Nykterstein, Noors voor Nuchterstein.\n\u2019s Ochtends stuurde hij een foto van een waarlijk koninklijk verjaarsontbijt de wereld in.\nHet was ook de beslissende tweede dag van de finale van het Skillingen Open.", "paragraphs": ["Op het WK blitz van 2012 in de Kazachstaanse hoofdstad Astana voelde Magnus Carlsen zich miserabel. De eerste dag had hij voor zijn doen erg slecht gespeeld en de tweede dag begon niet veel beter. Hij bedacht een radicale oplossing. Tijdens een pauze tussen de partijen rende hij naar zijn hotelkamer, hij graaide een fles wodka uit de minibar en dronk er zoveel van als hij in een kwartier naar binnen kon krijgen.", "Terug in de toernooizaal was hij een ander mens geworden. Hij was opgewekt en speelde snel en vol zelfvertrouwen. \u201eIk voelde me als een God\u201d, zei hij later. Hij won acht partijen achter elkaar, net niet genoeg om nog wereldkampioen blitz te worden, maar goed genoeg voor de tweede plaats achter Alexander Grisjtsjoek.", "Carlsen trok geen verkeerde conclusie uit zijn wederopstanding door wodka. Een paar jaar later zwoer hij de alcohol af en zijn internetnaam Dr. Drunkenstein veranderde hij in Dr. Nykterstein, Noors voor Nuchterstein.", "Hij is nog steeds erg aangedaan als hij verliest. Tijdens het Skillingen Open werd aan sommige deelnemers gevraagd wat ze deden na een nederlaag. Carlsen zei: \u201eIk maak dingen kapot en dan ben ik het volgende uur bezig om ze weer heel te maken.\u201d", "Afgelopen maandag werd Carlsen 30 jaar. \u2019s Ochtends stuurde hij een foto van een waarlijk koninklijk verjaarsontbijt de wereld in. Hij was ergens aan zee op een geheime tropische locatie. De zon scheen, de zee was kalm, Carlsen glunderde.", "Het was ook de beslissende tweede dag van de finale van het Skillingen Open. Zijn tegenstander was de Filippijnse Amerikaan Wesley So, die hem vorig jaar met hoge cijfers verpletterde in het WK Fischerandom, waar de plaats van de stukken in de beginstelling door loting wordt bepaald. Maar goed, dat was geen gewoon schaken.", "De dag daarvoor hadden ze gelijk gespeeld. Op Carlsens verjaardag won So het Skillingen Open door Carlsen na vier rapidpartijen in een tiebreak van twee vluggertjes te verslaan. Hij verontschuldigde zich omdat hij Carlsens verjaarsfeest had bedorven en zei met bijna onverdraaglijke bescheidenheid dat hij eigenlijk alleen goede tegenstand had willen bieden.", "Wesley So - Magnus Carlsen, Skilling Open finale 2020, rapid.", "1. e4 c6 2. d4 d5 3. e5 c5 4. dxc5 e6 5. a3 Lxc5 6. Dg4 Pe7 7. Ld3 Pg6 8. Pf3 Pc6 9. 0-0 0-0 10. Dh5 Dc7 11. b4 Le7 12. Lb2 Ld7 13. Te1 Le8 14. Pc3 Dd7 15. Dh3 f6 Consequent, maar het had slecht af kunnen lopen. 16. exf6 Lxf6 17. Txe6 Pce7", "Zie diagram", "Hier was 18. Tae1 vrijwel winnend geweest. Wit staat een pion voor, dus zwart heeft weinig anders dan 18...Lf7, maar dan kan wit op een prachtige manier winnend voordeel bereiken: 19. Txf6 Dxh3 20. Txg6 Dxf3 (er is niets beters) 21. Txg7+ Kxg7 22. Pxd5+ Kh6 23. Pxe7.Ondanks zijn enorme materi\u00eble voorsprong staat zwart dan vrijwel verloren. Hij moet zijn dame teruggeven en dan heeft wit drie pionnen voor de kwaliteit. Maar wie kan zoiets vinden in een rapidpartij? 18. Lb5 Een ernstige fout, want nu kon zwart met 18...Pf4 19. Lxd7 Pxh3+ 20. gxh3 Lxd7 winnend voordeel bereiken. 18...Dc8 19. Txf6 Txf6 20. Dxc8 Txc8 21. Ld3 Pf4 22. Pe2 Pxe2+ 23. Lxe2 Te6 24. Ld3 Lg6 25. Pd4 Tb6 26. Te1 Kf7 Met 26...Lxd3 27. Txe7 Kf8 kon zwart nog een winstpoging doen. 27. Le2 Lxc2 28. Lg4 Tc4 29. Le2 Tc8 30. Lg4 Tc4 31. Le2 Tc8 Remise.", "Opgave Sanan Sjoegirov - Magnus Carlsen, Banter Blitz Cup 2020. Zwart begint en wint.", "Oplossing: 1...Txe5 2. Pxe5 (in de partij deed wit 2. dxe5 en na 2...Dg3 gaf wit op wegens ondekbaar mat) Dg5 en zwart wint de dame, want er dreigt behalve 3...Dxg2 mat ook 3...Pxh3+ met damewinst en 3. Pg6+ Kg7 4. Pxf4 Pxf4 zou geen verschil maken.", "Een versie van dit artikel verscheen ook in NRC Handelsblad van 5 december 2020"], "authors": ["Hans Ree", "Leestijd Minuten"], "keywords": ["wit", "van", "het", "hij", "zijn", "carlsen", "dr", "zwart", "een", "en", "nykterstein", "voor"], "pubDate": "2020-12-04T00:00:00", "publicationId": "523804ef-c522-3326-9bed-36886aac98cb"}