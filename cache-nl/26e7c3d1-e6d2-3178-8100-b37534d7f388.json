{"id": "26e7c3d1-e6d2-3178-8100-b37534d7f388", "title": "Ook in het parlement kun je een uitvlucht met goed fatsoen een smoes noemen", "url": "https://trouw.nl/rubrieken/ook-in-het-parlement-kun-je-een-uitvlucht-met-goed-fatsoen-een-smoes-noemen~b90a529b/", "summary": "We hebben alle smoezen wel gehad\u2019, zei Lodewijk Asscher deze week over het \u2013 volgens hem \u2013 falende coronabeleid van het kabinet.\nSmoes is nu geen opmerkelijk woord in een Kamerdebat, maar een paar decennia geleden was het nog geen courante parlementaire taal.\nHet woord raakte in de tweede helft van de 19de eeuw in gebruik, aanvankelijk in het meervoud smoesjes, dat destijds (beuzel)praatjes betekende.\nOorspronkelijk waren smoes en het daarvan afgeleide werkwoord smoezen tamelijk informele woorden, al zijn beide woorden in het woordenboek nooit als zodanig gelabeld.\nAanleiding voor die veronderstelling is de herkomst van het woord.", "paragraphs": ["We hebben alle smoezen wel gehad\u2019, zei Lodewijk Asscher deze week over het \u2013 volgens hem \u2013 falende coronabeleid van het kabinet. Smoes is nu geen opmerkelijk woord in een Kamerdebat, maar een paar decennia geleden was het nog geen courante parlementaire taal. In Tweede Kamerstukken uit de jaren negentig en eerder tref je het nauwelijks aan. In plaats van smoes gaven parlementari\u00ebrs destijds de voorkeur aan synoniemen als uitvlucht of voorwendsel, die we nu een tikje formeel vinden, of aan het nog altijd gewone woord excuus (iets wat je aanvoert ter verontschuldiging).", "Toch komt smoes al geruime tijd in het Nederlands voor. Het woord raakte in de tweede helft van de 19de eeuw in gebruik, aanvankelijk in het meervoud smoesjes, dat destijds (beuzel)praatjes betekende. Zo staat in een krant uit 1860 dat de \u2018Hollandsche soldaat (\u2026) van geen smoesjes\u2019 houdt.", "Flikflooien", "In de betekenis \u2018praatjes\u2019 maakte het trefwoord smoesjes in 1884 zijn opwachting in Van Dale, evenals het bijbehorende werkwoord smoezen, dat werd omschreven als \u2018vleien, flikflooien, met mooie praatjes overhalen\u2019. Al in 1904 werd het lemma uitgebreid: de verkleinvorm smoesjes kreeg de omschrijving die het woord nog altijd heeft: uitvluchten. In de 20ste eeuw kreeg het woord er diverse toepassingen bij, zoals verzinsel.", "Oorspronkelijk waren smoes en het daarvan afgeleide werkwoord smoezen tamelijk informele woorden, al zijn beide woorden in het woordenboek nooit als zodanig gelabeld. Aanleiding voor die veronderstelling is de herkomst van het woord. Smoes is namelijk \u2013 al dan niet via het Duitse woord Schmus (mooie praatjes, maar ook geleuter) \u2013 in de omgangstaal overgenomen uit het Jiddisch, waarin sjmoe\u00ebs praat\u00adje of praatjes betekent. Sjmoe\u00ebs zelf gaat terug op het He\u00adbreeuwse woord \u0161\u0259m\u016b\u02bb\u014dth, dat enigszins neutraler (nieuws)be\u00adrich\u00adten of ge\u00adruch\u00adten betekent.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Ton Den Boon"], "keywords": ["smoes", "van", "parlement", "woord", "al", "en", "een", "met", "ook", "smoesjes", "uitvlucht", "noemen", "het", "kun", "dat", "praatjes", "je"], "pubDate": "2021-01-07T14:17:00Z", "publicationId": "b66cd8e4-4294-3571-bcd7-e490527f1a48"}