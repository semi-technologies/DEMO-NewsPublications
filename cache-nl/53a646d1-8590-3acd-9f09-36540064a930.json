{"id": "53a646d1-8590-3acd-9f09-36540064a930", "title": "Hoe Maria op Kerstavond in een kerststal het eerste vaccin zal toedienen", "url": "https://volkskrant.nl/columns-opinie/hoe-maria-op-kerstavond-in-een-kerststal-het-eerste-vaccin-zal-toedienen~b1bed205/", "summary": "Ze moeten duidelijk communiceren, keihard ingrijpen als het nodig is en niet keihard ingrijpen als het niet nodig is.\nMet het spoedige vooruitzicht op een vaccin verlies je het momentum voor strenge maatregelen, beginnen ze in Brabant alvast carnavalsliedjes te maken over vaccins (\u2018Doe mij een pint en een vaccin, en gooi er nog een borrel in\u2019) en wordt het een zooitje.\nHet Europees Geneesmiddelenagentschap EMA meldde dinsdagmiddag vanuit Amsterdam dat het niet tot 29 december zou duren voor het vaccin wordt goedgekeurd, maar dat het al op 21 december zover is.\nDaarna duurt het nog drie dagen voor de Europese Commissie het vaccin vrijgeeft voor gebruik.\nVolgens het EMA zal de goedkeuring van het andere vaccin, Moderna, rondkomen op 12 januari \u2013 maar nu de VS op het punt staan ook dat vaccin goed te keuren, kan dat hier vast ook wel een week eerder.", "paragraphs": ["Premier Rutte kreeg maandagavond het verwijt dat hij te weinig perspectief had geboden in zijn coronapreek. Nu was dat misschien ook zijn bedoeling niet en ging het er hem vooral om de lockdown erin te hameren, maar we verwachten veel van onze leiders, in deze moeilijke tijden. Ze moeten duidelijk communiceren, keihard ingrijpen als het nodig is en niet keihard ingrijpen als het niet nodig is. En dat allemaal op precies het juiste moment. Dan kan het perspectief bieden er gemakkelijk bij inschieten.", "Neelie Kroes had het aan tafel bij M geturfd: Rutte had welgeteld eenmaal het woord \u2018vaccin\u2019 gebezigd. Terwijl \u2018vaccin\u2019 op dit moment ongeveer hetzelfde betekent als \u2018perspectief\u2019. Ik zou tenminste niet weten op welke manier je perspectief zou kunnen bieden z\u00f3nder vaccin. Had het coronavaccin de normale ontwikkeltijd gekost (een jaar of vijf) dan hadden we met z\u2019n allen nog de twaalfde golf beleefd en waren de overvolle psychiatrische inrichtingen nog meer in de problemen gekomen dan de ic\u2019s. Bovendien waren we dan failliet.", "Misschien wilde Rutte niet te veel nadruk leggen op de spoedige komst van een vaccin, omdat hij bang was dat het volk dan de onintelligente lockdown aan z\u2019n laars zou lappen. Met het spoedige vooruitzicht op een vaccin verlies je het momentum voor strenge maatregelen, beginnen ze in Brabant alvast carnavalsliedjes te maken over vaccins (\u2018Doe mij een pint en een vaccin, en gooi er nog een borrel in\u2019) en wordt het een zooitje.", "Maar zie, opeens was er perspectief. Dinsdagochtend klaagde de Duitse minister van Gesundheit Jens Spahn er nog over dat het allemaal zo lang duurde met de goedkeuring van het Pfizer/BioNTech-vaccin. In Amerika, Canada en Groot-Brittanni\u00eb waren ze al druk aan het inenten en wij maar wachten. Het duurde maar een paar uur voor Spahn op zijn wenken werd bediend, Duitsland is niet voor niets het machtigste land van de EU. Het Europees Geneesmiddelenagentschap EMA meldde dinsdagmiddag vanuit Amsterdam dat het niet tot 29 december zou duren voor het vaccin wordt goedgekeurd, maar dat het al op 21 december zover is. Daarna duurt het nog drie dagen voor de Europese Commissie het vaccin vrijgeeft voor gebruik.", "Geweldige timing: op Kerstavond kan de eerste dosis perspectief worden toegediend, ik hoop live vanuit een kerststal met een kribbe, een ezel en onder engelengezang, door een verpleegkundige die Maria heet.", "Volgens het EMA zal de goedkeuring van het andere vaccin, Moderna, rondkomen op 12 januari \u2013 maar nu de VS op het punt staan ook dat vaccin goed te keuren, kan dat hier vast ook wel een week eerder.", "In januari komen er 559.000 Pfizervaccins naar Nederland en daarna in februari en maart nog 1,6 miljoen. Er loopt een bestelling van 6,2 miljoen doses bij Moderna en als het middel van Janssen in Leiden in het eerste kwartaal van 2021 ook wordt goedgekeurd, hebben we er voor 2021 nog eens 11,3 miljoen doses bij.", "Nog even geduld en niet meteen massaal gaan hossen op de marktpleinen alsjeblieft, maar als dat geen uitstekend perspectief is! Met een beetje geluk hebben in het eerste kwartaal 3,5 miljoen Nederlanders hun bescherming te pakken en zijn we in de zomer van die ellende af.", "Mits de antivaxers niet te veel gaan dwarsliggen natuurlijk. Ik stel voor dat we hen, samen met de fluitende viruswappies, vanwege asociaal gedrag een half jaar verplichte botte lockdown opleggen."], "authors": ["Bert Wagendorp"], "keywords": ["dat", "van", "maria", "niet", "een", "en", "hoe", "vaccin", "toedienen", "eerste", "op", "voor", "er", "kerststal", "kerstavond", "het", "zal"], "pubDate": "2020-12-15T22:04:50Z", "publicationId": "1a359314-37ee-33a8-8de7-301d3eb2ed28"}