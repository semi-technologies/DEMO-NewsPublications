{"id": "e06763f5-3680-3866-bece-fa9b6e9aed87", "title": "Tim Knol is zijn fitboymojo kwijt: \u2018Daar baal ik z\u00f3 van\u2019", "url": "https://volkskrant.nl/mensen/tim-knol-is-zijn-fitboymojo-kwijt-daar-baal-ik-zo-van~bc449683/", "summary": "Met muzikant Tim Knol (30) nemen we zijn hoger dan hoogtepunt en een afknapper van jewelste door.\nHij noemde het Ziep, rolstoel, toverpaard, en het gaat over een jongen in een rolstoel die magische avonturen beleeft.\nToen het af was wilde hij daar een soundtrack bij, en toen dacht hij aan Tim Knol.\nTim: \u2018Eerst was er vakantie, toen had mijn personal trainer corona, tussendoor dronk ik een wijntje terwijl ik een jaar lang niet zou drinken en sindsdien ben ik mijn mojo helemaal kwijt.\nIk weet niet, ik zit echt in een negatieve flow, en daar baal ik z\u00f3 van.\u2019 Een balende Tim?", "paragraphs": ["Weekend! Met muzikant Tim Knol (30) nemen we zijn hoger dan hoogtepunt en een afknapper van jewelste door.", "Begin dit jaar schreef Freek van Duin (30) een kinderboek. Hij noemde het Ziep, rolstoel, toverpaard, en het gaat over een jongen in een rolstoel die magische avonturen beleeft. Toen het af was wilde hij daar een soundtrack bij, en toen dacht hij aan Tim Knol. Tim vond het leuk \u2013 \u2018Er zijn bijna geen kinderboeken waarin de hoofdpersoon in een rolstoel zit, dus daar wilde ik graag aan meehelpen\u2019 \u2013 en dus is daar nu, negen maanden later, inderdaad een soundtrack bij het boek, hij heeft de eerste druk vanmiddag opgehaald. Kopje thee erbij, vriendin Nienke ernaast, genieten man.", "Want elk nieuw album is een hoogtepunt, maar dit project was anders.", "Tim: \u2018Freek heeft de ziekte van Duchenne, een progressieve ziekte waarbij je spieren langzaam uitvallen. Hij zit in een rolstoel, sowieso is 30 jaar al een behoorlijke leeftijd voor iemand met die ziekte. Ook daarom is de euforie groot dat het allemaal is gelukt. We voelden toch een soort tijdsdruk.\u2019", "Tja, en dan van dit hoger dan hoogtepunt naar een afknapper van jewelste.", "De echte Knolloten weten allang dat Tim in anderhalf jaar tijd van een biertanker in een fitboy is veranderd: sinds hij stopte met drinken en koolhydraten (\u2018althans, de snelle\u2019) en juist begon met drie keer in de week hardlopen, ging hij van 120 naar 80 kilo. Vier maanden geleden begon hij ook nog eens met het trainen in de sportschool voor een bredere borstkas, want \u2018op een gegeven moment had ik nog maar een maat S.\u2019 En toen kwam er ineens de klad in. Tim: \u2018Eerst was er vakantie, toen had mijn personal trainer corona, tussendoor dronk ik een wijntje terwijl ik een jaar lang niet zou drinken en sindsdien ben ik mijn mojo helemaal kwijt. Ik weet niet, ik zit echt in een negatieve flow, en daar baal ik z\u00f3 van.\u2019 Een balende Tim?", "Met een lachje: \u2018Gewoon, chagrijnig.\u2019", "Nienke: \u2018Valt wel mee, hoor.\u2019", "Tim: \u2018Nou, we hebben het er van de week wel over gehad, zo van: hoe k\u00e1n dit nou?\u2019", "Ja, hoe kan dat nou. Hij geeft zelf de antwoorden: boek, druk, geen tijd, geen zin, bleh. Zaak is nu om gewoon weer te beginnen, gewoon doorgaan, doordouwen, doet Freek ook, moet je kijken wat hem dat heeft opgeleverd."], "authors": ["Eva Hoeke"], "keywords": ["van", "tim", "baal", "kwijt", "een", "en", "z\u00f3", "fitboymojo", "met", "ik", "zijn", "daar", "toen", "knol", "hij", "rolstoel", "het"], "pubDate": "2020-12-10T14:00:20Z", "publicationId": "1a359314-37ee-33a8-8de7-301d3eb2ed28"}