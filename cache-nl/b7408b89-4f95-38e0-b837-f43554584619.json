{"id": "b7408b89-4f95-38e0-b837-f43554584619", "title": "Voorrang voor woningzoekenden uit Zuidoost in nieuwe wijk Hondsrugpark", "url": "https://www.parool.nl/amsterdam/voorrang-voor-woningzoekenden-uit-zuidoost-in-nieuwe-wijk-hondsrugpark~b11fc993/", "summary": "Een kwart van de huurwoningen zal door middel van voorinschrijving worden toegewezen aan inwoners uit het stadsdeel, is het plan.\n\u201cDeze wijk moet gaan samensmelten met de rest van Zuidoost,\u201d zegt Dewi Anakram namens belegger Amvest die plannen heeft voor ruim 800 woningen aan de Hogehilweg.\nWe zijn hier om te blijven.\u201dAanmeldenVoor de eerste woningen kunnen bewoners van Zuidoost zich volgend jaar aanmelden op een speciale website.\nDe Jager: \u201cDe inwoners van Zuidoost krijgen een periode van enkele maanden de tijd om zich aan te melden.\n\u201cDe wet staat wel toe woningen te reserveren voor speciale groepen, maar het is onduidelijk of dit ook geldt voor woningzoekenden uit een bepaald postcodegebied.", "paragraphs": ["Amstel III, met in de groene strook het geplande Hondsrugpark. Beeld Wonam", "In Hondsrugpark worden de komende jaren 5000 woningen gebouwd, waarvan 70 procent sociale huur en middenhuur. Een kwart van de huurwoningen zal door middel van voorinschrijving worden toegewezen aan inwoners uit het stadsdeel, is het plan. \u201cHet gaat om een proef,\u201d zegt dagelijks bestuurder Dirk de Jager. \u201cAls het hier goed uitpakt, gaan we het ook elders toepassen.\u201d", "30.000 woningen", "In heel Zuidoost moeten 39.000 nieuwe woningen verrijzen. Mede als gevolg van de krapte op de Amsterdamse woningmarkt is het stadsdeel ontdekt door woningzoekenden van buiten. Veel bewoners maken zich zorgen over de negatieve gevolgen van de zogeheten gentrificatie. De Jager: \u201cWe staan aan het begin van een enorme bouwgolf. Daarom willen we nu al kijken of het mogelijk is onze inwoners extra kans te geven op een aanzienlijk deel van de woningen.\u201d", "In Hondsrugpark, onderdeel van het voormalige kantorengebied Amstel III, zijn meer dan tien ontwikkelaars en grote beleggers betrokken bij de metamorfose tot een levendige woonwijk. \u201cDeze wijk moet gaan samensmelten met de rest van Zuidoost,\u201d zegt Dewi Anakram namens belegger Amvest die plannen heeft voor ruim 800 woningen aan de Hogehilweg. \u201cDaar hebben we de bewoners van Zuidoost bij nodig. We zijn hier niet voor de korte termijn. We zijn hier om te blijven.\u201d", "Aanmelden", "Voor de eerste woningen kunnen bewoners van Zuidoost zich volgend jaar aanmelden op een speciale website. Met een campagne op onder meer de sociale media worden mensen gewezen op de mogelijkheid zich in te schrijven. De Jager: \u201cDe inwoners van Zuidoost krijgen een periode van enkele maanden de tijd om zich aan te melden. Daarna gaat de inschrijving open voor iedereen.\u201d De proef heeft een looptijd van drie jaar. \u201cDan weten we of dit een nuttig instrument is,\u201d aldus de bestuurder.", "De afspraken tussen het stadsdeel en de ontwikkelaars en beleggers zijn gemaakt op basis van vrijwilligheid. In de Stopera wordt nagedacht over een aanpassing van de huisvestingsverordening. \u201cHet is juridisch een ingewikkelde materie,\u201d weet De Jager. \u201cDe wet staat wel toe woningen te reserveren voor speciale groepen, maar het is onduidelijk of dit ook geldt voor woningzoekenden uit een bepaald postcodegebied. Dat moet worden uitgezocht.\u201d", "Verdringing tegengaan", "Toch zijn zulke maatregelen nodig om verdringing door gentrificatie tegen te gaan. De Jager: \u201cDe eigenheid van Zuidoost rust op vier pijlers: wonen, werk, cultuur en informele netwerken. Het is van cruciaal belang om die vier onderdelen goed te beschermen in tijden van grote veranderingen. Wat betreft wonen komt het erop neer dat starters en doorstromers in het stadsdeel moeten kunnen blijven, en niet naar Almere moeten verhuizen omdat ze hier geen kans hebben.\u201d"], "authors": ["Patrick Meershoek"], "keywords": ["hondsrugpark", "van", "woningen", "het", "wijk", "nieuwe", "zuidoost", "op", "zijn", "voorrang", "een", "te", "woningzoekenden", "en", "uit", "voor"], "pubDate": "2020-12-09T13:29:00+01:00", "publicationId": "a3002aeb-6d5a-3894-adcb-0212effbc567"}