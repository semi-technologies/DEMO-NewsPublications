{"id": "c636bffc-4bb1-315c-8df8-2bb38fb673ae", "title": "Australi\u00eb verandert \u00e9\u00e9n woord in volkslied, tot vreugde van oorspronkelijke bewoners", "url": "https://www.parool.nl/wereld/australie-verandert-een-woord-in-volkslied-tot-vreugde-van-oorspronkelijke-bewoners~bcc4541c/", "summary": "Met het aanbreken van 2021 is het woordje \u2018young\u2019 geschrapt en vervangen door \u2018one\u2019.\n\u201cHet is tijd om ervoor te zorgen dat onze eenheid vollediger tot uiting komt in ons volkslied,\" aldus Morrison.\n\u201cHet veranderen van\u2018 jong en vrij\u2019 in \u2018\u00e9\u00e9n en vrij\u2019 neemt niets weg, maar ik geloof dat het veel toevoegt,\u201d aldus Morrison, in een vermoedelijke poging conservatieve Australi\u00ebrs te verzoenen met de aanpassing.\nDe laatste keer dat het Australische volkslied werd veranderd, was in 1984, toen het Britse volkslied God Save the Queen vervangen werd door het in 1878 door Peter Dodds McCormick geschreven Advance Australia Fair.\nOok toen werd een minieme aanpassing gedaan om de tekst beter te laten aansluiten op de tijdsgeest: \u2018Australia\u2019s sons\u2019 \u2013 zonen van Australi\u00eb \u2013 werd toen \u2018Australians all\u2019 \u2013 alle Australi\u00ebrs.", "paragraphs": ["Beeld EPA", "Tot en met donderdag luidde de eerste zin van Advance Australia Fair: \u2018Australians all let us rejoice, for we are young and free\u2019 (Australi\u00ebrs laten we ons verheugen, want we zijn jong en vrij). Met het aanbreken van 2021 is het woordje \u2018young\u2019 geschrapt en vervangen door \u2018one\u2019. Dus: \u2018Australians all let us rejoice, for we are one and free\u2019.", "Pas op oudejaarsavond deed de Conservatieve premier Scott Morrison het nieuws uit de doeken. De aanpassing, aldus Morrison, is een die is gedaan voor \u2018alle Australi\u00ebrs\u2019. \u201cHet is tijd om ervoor te zorgen dat onze eenheid vollediger tot uiting komt in ons volkslied,\" aldus Morrison.", "Hoewel abrupt, komt de verandering niet uit de lucht vallen. Al langere tijd is de tekst voor inheemse Australi\u00ebrs een doorn in het oog. Door de bevolking van het land \u2018jong\u2019 te noemen wordt voorbijgegaan aan de lange geschiedenis van de inheemse Aboriginals en de Torres Strait Islanders, die het continent al tienduizenden jaren bewoonden voordat de Britten dat aan het eind van de 18de eeuw begonnen te koloniseren.", "De verandering mag zo dus van wezenlijk belang zijn, volgens de Conservatieve premier is die alles behalve radicaal. \u201cHet veranderen van\u2018 jong en vrij\u2019 in \u2018\u00e9\u00e9n en vrij\u2019 neemt niets weg, maar ik geloof dat het veel toevoegt,\u201d aldus Morrison, in een vermoedelijke poging conservatieve Australi\u00ebrs te verzoenen met de aanpassing.", "De laatste keer dat het Australische volkslied werd veranderd, was in 1984, toen het Britse volkslied God Save the Queen vervangen werd door het in 1878 door Peter Dodds McCormick geschreven Advance Australia Fair. Ook toen werd een minieme aanpassing gedaan om de tekst beter te laten aansluiten op de tijdsgeest: \u2018Australia\u2019s sons\u2019 \u2013 zonen van Australi\u00eb \u2013 werd toen \u2018Australians all\u2019 \u2013 alle Australi\u00ebrs."], "authors": ["Tom Kieft"], "keywords": ["bewoners", "vrij", "oorspronkelijke", "te", "australi\u00ebrs", "australi\u00eb", "volkslied", "van", "en", "een", "door", "werd", "tot", "woord", "vreugde", "\u00e9\u00e9n", "verandert", "het", "dat"], "pubDate": "2021-01-01T13:43:00Z", "publicationId": "a3002aeb-6d5a-3894-adcb-0212effbc567"}