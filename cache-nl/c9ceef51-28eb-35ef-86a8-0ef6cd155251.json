{"id": "c9ceef51-28eb-35ef-86a8-0ef6cd155251", "title": "Carri\u00e8reswitch: van papegaaienspeciaalzaak naar de IT", "url": "https://volkskrant.nl/werken/carriereswitch-van-papegaaienspeciaalzaak-naar-de-it~b5390fa4/", "summary": "Van papegaaienwinkel naar ITHet precieze moment dat ze zich realiseerde dat het roer om moest, weet Pisters nog goed.\n\u2018Hij merkte natuurlijk wel dat ik niet lekker in mijn vel zat en dat ik mijn werk op de automatische piloot deed.\nZe had een vast contract en het was pas een jaar geleden dat ze een huis hadden gekocht.\nBijvoorbeeld bij webshops wil je dat een klant kan bestellen en dat dat proces goed verloopt.\nHaar liefde voor wiskunde en voor orde scheppen in de chaos komt nu goed van pas.", "paragraphs": ["Natasja Pisters (28) werkte acht jaar in een speciaalzaak voor papegaaien, maar besloot zich te laten omscholen en de IT in te gaan Beeld Matteo Bal", "Het was een ritueel geworden voor Pisters: twee keer per dag de babypapegaaien eten geven. Zich ontfermen over de kraamafdeling was een van haar lievelingstaken in de winkel. Ook genoot ze van het klantcontact. \u2018Het is zo mooi om te zien hoe blij mensen zijn met hun papegaai en om na een tijdje te horen dat het goed gaat met de vogel.\u2019", "Knutselen aan de website", "Pisters kwam al jong in in de winkel terecht. Ze liep er stage en bleef plakken. Haar baas, gedragsdeskundige op het gebied van papegaaien, werd ongeneeslijk ziek, waardoor Pisters meteen na haar opleiding een vast contract kreeg. Hij nam haar onder zijn hoede en leerde haar alles wat ze moest weten als hij er straks niet meer was.", "Na zijn overlijden runde ze de winkel samen met zijn vrouw. Een zware tijd, maar ook een leerzame. Toch kwam na een jaar of zeven het knagende is-dit-alles-gevoel. Het gezelschap van de vogels was fijn, maar ondertussen had ze er toch wel erg veel lol in om de website van de winkel op te knappen. Het werd een hobby waar ze in haar vrije tijd aan knutselde, want onder werktijd kwam ze daar niet aan toe.", "Van papegaaienwinkel naar IT", "Het precieze moment dat ze zich realiseerde dat het roer om moest, weet Pisters nog goed. \u2018Ik zat met een klant, de verkoop was net rond. Hij pakte me vast en zei: \u2018Volgens mij ben jij bestemd voor veel meer dan dit\u2019. Waarom hij het zei weet ik niet, maar de woorden bleven maar door me heen dreunen.\u2019", "Omdat Pisters zoveel tijd stak in de website van de papegaaienwinkel, wist ze meteen dat ze \u2018iets met IT\u2019 wilde doen. \u2018Op een gegeven moment had ik mijn werkgever overgehaald om naar een professioneel bureau te gaan voor de website, want het platform was echt aan vervanging toe en ik kon dat destijds natuurlijk nog niet doen voor haar. Toen we bij dat bureau de deur door stapten, wist ik het zeker: dit is iets voor mij. Ik zag mezelf daar al helemaal zitten.\u2019", "Weer naar school", "Uiteindelijk vertelde ze het aan haar vriend. \u2018Hij merkte natuurlijk wel dat ik niet lekker in mijn vel zat en dat ik mijn werk op de automatische piloot deed. Ik wilde nieuwe dingen leren, vooruit.\u2019 Hoewel Pisters\u2019 vriend onmiddellijk positief was over de carri\u00e8reswitch, durfde ze niet meteen de stap te zetten. Ze had een vast contract en het was pas een jaar geleden dat ze een huis hadden gekocht.", "Pisters besloot naast haar baan een cursus te doen. \u2018Mijn vriend heeft me toen tegengehouden\u2019, zegt ze. \u2018Hij vond dat ik het beter moest aanpakken, ontslag moest nemen en een goede opleiding moest doen. Volgens hem staat een voltijd opleiding veel beter op je cv en vinden bedrijven dat veel interessanter dan een cursus.\u2019", "Hoewel haar vriend haar overtuigde om weer de schoolbanken in te duiken, zag ze er ook een beetje tegenop. Ze was 25, als ze eindelijk klaar zou zijn met studeren, zou ze tegen de dertig zijn. Uiteindelijk vond ze een tweejarige, associate degree opleiding bij de Zuyd Hogeschool. En na een paar maanden studeren was het alsof ze er nooit mee was gestopt.", "Enorme opluchting", "Voor haar werkgever was het nog het zwaarst dat Pisters iets anders ging doen met haar leven. Ze hadden samen veel meegemaakt. Bovendien had Pisters aan de overleden man van haar baas beloofd dat ze goed op haar en de winkel zou letten. \u2018Ik vertelde het haar met een brok in mijn keel en we hebben wel even een potje gehuild samen\u2019, zegt Pisters. \u2018Maar ze gunde het me. Ze zei meteen dat ik niet voor haar moest blijven.\u2019", "Inmiddels is Pisters software engineer. Bij Ilionx werkt ze als tester. \u2018Ik kijk voor een bepaalde applicatie of alles werkt. Bijvoorbeeld bij webshops wil je dat een klant kan bestellen en dat dat proces goed verloopt. Vervolgens zorg ik ervoor dat die webshop of applicatie blijft werken, ook al veranderen de ontwikkelaars er weer dingen aan.\u2019 Het leukste aan haar nieuwe baan? \u2018Kijken of ik alles kapot kan maken\u2019, lacht ze.", "Het was een risico om haar baan op te zeggen, weer te studeren en iets anders te doen, maar het was het volgens Pisters helemaal waard. Haar liefde voor wiskunde en voor orde scheppen in de chaos komt nu goed van pas. \u2018Het is nog beter dan ik verwachtte. Voorheen werkte ik in een kleine winkel, we werkten altijd met z\u2019n twee\u00ebn. Nu zit ik op een groot kantoor, met heel veel collega\u2019s om me heen die allemaal ergens anders in gespecialiseerd zijn. Mijn leven is veel dynamischer geworden.\u2019", "Persoonlijk groeide Pisters ook. \u2018Vroeger bleef ik maar malen over het werk, nu kan ik het veel beter loslaten, dat geeft me veel rust. Ook ben ik zelfverzekerder geworden en durf ik beter op mensen af te stappen. Ik ben gelukkiger. Het voelt als een enorme opluchting dat ik voor mezelf heb gekozen.\u2019"], "authors": ["Yasmine Esser"], "keywords": ["van", "pisters", "het", "naar", "ik", "carri\u00e8reswitch", "een", "ze", "haar", "dat", "en", "te", "papegaaienspeciaalzaak", "voor"], "pubDate": "2020-10-07T16:29:00+02:00", "publicationId": "1a359314-37ee-33a8-8de7-301d3eb2ed28"}