{"id": "33b86d39-b1c6-3716-9720-50a72c9b3666", "title": "2021 wordt een economisch topjaar", "url": "https://volkskrant.nl/economie/2021-wordt-een-economisch-topjaar~bb111ad7/", "summary": "Het is van start en 2021 wordt een topjaar.\nVergeleken met krimpjaar 2020 groeit de economie volgens de jongste raming van het Centraal Planbureau (CPB) in 2021 met een kleine 3 procent.\nEr gaat in 2021 vermoedelijk een extra impuls uit van de \u2018Bik\u2019, de \u2018baangerelateerde investeringskorting\u2019 voor bedrijven, een overigens maffe maatregel die nochtans op steun van een Kamermeerderheid mocht rekenen.\nEen topjaar dus voor wat betreft het nationaal inkomen \u2013 maar wel een topjaar dat deels ten koste gaat van het vermogen.\nEn als altijd een helder hoofd en een warm hart.", "paragraphs": ["Het is van start en 2021 wordt een topjaar. Met minnen, vast en zeker, maar per saldo toch een topjaar. Laten we kijken waarom.", "Met stip op 1: we krijgen een spuitje! En naarmate de vaccinatiegraad in de loop van het jaar toeneemt, kan het normale (economische) leven weer zijn beloop nemen.", "De economische groei is in 2021 sowieso hoog, al was het maar vanwege de krimp in 2020 \u2013 maar die hebben we al achter de rug. Vergeleken met krimpjaar 2020 groeit de economie volgens de jongste raming van het Centraal Planbureau (CPB) in 2021 met een kleine 3 procent. Natuurlijk kan dat lager uitvallen, maar mijn inschatting zou zijn: het pakt juist hoger uit. Hoezo?", "Loop de vier vraagmotoren achter de groei maar na. De consumptie van huishoudens, de export, de investeringen van bedrijven en de overheidsbestedingen.", "Eerst de overheid. In dit verkiezingsjaar blijft de overheid geld uitgeven als water. Alsof het niets kost. En dat is ook zo, want de overheid krijgt geld toe als ze geld leent. Na de verkiezingen in maart volgt een maandenlange formatie, dus een nieuw kabinet zal op z\u2019n vroegst in de begroting van 2022 de broekriem wat aanhalen (als dat al gebeurt).", "Dan de huishoudens. Afgelopen jaar zijn de besparingen van huishoudens fors toegenomen. Deels uit voorzorg. Deels omdat de bestedingsmogelijkheden beperkt waren. Tel daar de gestaag stijgende huizenprijzen en aandelenkoersen bij op, en je ziet een indrukwekkende berg netto vermogen branden in de huishoudzakken. Dat geld moet rollen, en zal ook rollen, al was het maar uit pure opluchting.", "Alle huishoudens? Nee, aan de onderkant van de arbeidsmarkt is het geen feest; daar is werk- en dus inkomensverlies aan de orde van de dag. De werkloosheid zal bovendien oplopen, \u00f3\u00f3k onder werkenden met een arbeidscontract voor onbepaalde tijd. Een deel van de huishoudens zal daarom juist moeten bezuinigen, de hand op de knip houden. Maar de groep bofkonthuishoudens is veel groter dan de groep pechvogels, en de bofkonten zullen het consumptie-effect dus domineren.", "Het buitenland, de export. Ook in het (economisch relevante) buitenland gaat de spuit vrolijk in de arm, blijven overheden geld uitgeven, en brandt het geld in de zakken van huishoudens. Het wordt in groeitermen een topjaar voor de export. De kanttekening: de Britten die zo vastberaden hun eigen graf graven, pardon, koers varen, kunnen roet in het export-eten gooien. Maar tegen 450 miljoen Europese shoppers kunnen de 65 miljoen economisch gedepriveerde eilandbewoners niet op.", "De investeringen van bedrijven kelderden in 2020, en zullen zich dit jaar goed herstellen, ook al zal het aantal faillissementen hard groeien. Er gaat in 2021 vermoedelijk een extra impuls uit van de \u2018Bik\u2019, de \u2018baangerelateerde investeringskorting\u2019 voor bedrijven, een overigens maffe maatregel die nochtans op steun van een Kamermeerderheid mocht rekenen.", "Een topjaar dus voor wat betreft het nationaal inkomen \u2013 maar wel een topjaar dat deels ten koste gaat van het vermogen. De overheidsschuld blijft stijgen; huishoudens geven een deel van hun vermogen uit; pensioenfondsen leveren vermogen in om maar niet te hoeven korten op pensioenuitkeringen. Maar dat zijn problemen voor een volgend jaar.", "Eerst maar eens genieten van 2021. Ik wens u eerst en vooral een gezond 2021. En als altijd een helder hoofd en een warm hart.", "Frank Kalshoven is directeur van De Argumentenfabriek. Reageren? Email: frank@argumentenfabriek.nl."], "authors": ["Frank Kalshoven"], "keywords": ["van", "topjaar", "en", "een", "huishoudens", "wordt", "economisch", "op", "het", "maar", "dat", "geld", "2021"], "pubDate": "2021-01-01T13:51:26Z", "publicationId": "1a359314-37ee-33a8-8de7-301d3eb2ed28"}