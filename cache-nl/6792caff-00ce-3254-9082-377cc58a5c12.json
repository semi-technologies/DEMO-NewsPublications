{"id": "6792caff-00ce-3254-9082-377cc58a5c12", "title": "Liefdevol portret van Cura\u00e7aose zanger, tennisser en boer Rudy Plaate", "url": "https://www.parool.nl/kunst-media/liefdevol-portret-van-curacaose-zanger-tennisser-en-boer-rudy-plaate~b6c1bdfa/", "summary": "Rudy Plaate bezingt de pracht van het Caribische eiland dat vooral in de namiddag \u2013 atardi \u2013 zijn schoonheid toont.\nPlaate, die zong in het Papiaments, werd er op eigen eiland zo beroemd mee als Marco Borsato in Nederland.\nDat hij naast zijn muziekcarri\u00e8re en zijn agrarische bedrijf ook nog een paar keer tenniskampioen van Cura\u00e7ao werd, leverde hem de bijnaam \u2018de tennissende en zingende groenteboer\u2019 op.\nHet gaat over Plaates armoedige jeugd als kind van de buitenvrouw van een succesvolle ondernemer, over de kracht van zijn eenvoudige, soms carnavaleske liedjes en over zijn liefde voor illegale races in snelle auto\u2019s.\nLiever laat hij fragmenten horen van de inderdaad aanstekelijk salsa- of calypsoliedjes die Plaate maakte.", "paragraphs": ["Atardi Beeld -", "Atardi. Zo heet het onoffici\u00eble volkslied van Cura\u00e7ao. Rudy Plaate bezingt de pracht van het Caribische eiland dat vooral in de namiddag \u2013 atardi \u2013 zijn schoonheid toont. Plaate, die zong in het Papiaments, werd er op eigen eiland zo beroemd mee als Marco Borsato in Nederland.", "Documentairemaker Selwyn de Wind maakte een liefdevolle film over Plaates leven. Allerminst een journalistiek onderzoek, maar vooral een eerbetoon aan de zanger die voor velen op het eiland nog steeds geldt als een creatief \u00e9n zakelijk meesterbrein.", "Dat hij naast zijn muziekcarri\u00e8re en zijn agrarische bedrijf ook nog een paar keer tenniskampioen van Cura\u00e7ao werd, leverde hem de bijnaam \u2018de tennissende en zingende groenteboer\u2019 op.", "Omdat Plaate (1937) inmiddels aan een ernstige vorm van dementie lijdt, vertelt De Wind zijn verhaal aan de hand van interviews met een trits familieleden, collega\u2019s, bekende eilanders en andere bewonderaars. Voor de snelheid van de film had hij gerust een derde van de sprekers kunnen weglaten, maar het levensverhaal is nu wel uiterst compleet.", "Het gaat over Plaates armoedige jeugd als kind van de buitenvrouw van een succesvolle ondernemer, over de kracht van zijn eenvoudige, soms carnavaleske liedjes en over zijn liefde voor illegale races in snelle auto\u2019s. Over die laatste hobby schreef hij ook een eilandhit: Respeta Polis, een ironisch liedje over hoeveel respect je toch moet hebben voor oom agent.", "Plaate was ook de eerste schrijver van reclamemuziek op het eiland, dat zich emancipeerde door niet langer naar doorgeplaatste Amerikaanse commercials te willen kijken en luisteren. Plaate promootte in een kort tijdsbestek onder meer rijst, bier, lang houdbare melk, cola en bankdiensten.", "Depressief", "Toch kende zijn bestaan niet alleen hoogtepunten. Zijn jongere broer Leo verdronk tijdens het zwemmen en zelf raakte hij depressief door de aanhoudende pijn van prostaatkanker. Regisseur De Wind behandelt de onderwerpen met voelbare tegenzin. Liever laat hij fragmenten horen van de inderdaad aanstekelijk salsa- of calypsoliedjes die Plaate maakte.", "Kritiek bevat de film niet. Of het moet komen uit de mond van Plaates echtgenote, die zich een leven lang wegcijferde voor haar man. In het Papiaments legt ze uit dat haar echtgenoot veel van zichzelf verlangde, maar dat daarbij nooit een bijdrage aan het huishouden hoorde. Plots in het Nederlands: \u201cWat dat betreft had ik dus niets aan hem.\u201d", "Atardi gaat zaterdag om 15 uur online in premi\u00e8re in cinema 1 van het Idfa. Zie idfa.nl"], "authors": ["Stefan Raatgever"], "keywords": ["van", "cura\u00e7aose", "tennisser", "boer", "het", "hij", "die", "zijn", "rudy", "plaate", "een", "en", "portret", "dat", "liefdevol", "zanger", "voor"], "pubDate": "2020-12-04T14:06:01+01:00", "publicationId": "a3002aeb-6d5a-3894-adcb-0212effbc567"}