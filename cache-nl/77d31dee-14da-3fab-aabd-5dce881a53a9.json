{"id": "77d31dee-14da-3fab-aabd-5dce881a53a9", "title": "De val van een fundamentalist legt de pijnpunten van het Oosten bloot", "url": "https://www.parool.nl/kunst-media/de-val-van-een-fundamentalist-legt-de-pijnpunten-van-het-oosten-bloot~bfe60099f/", "summary": "De val van een fundamentalist.\nOf Changez een fundamentalist is, hangt waarschijnlijk af van het perspectief van de lezer.\nDe roman gaat over de machtsverhoudingen in de wereld en legt de pijnpunten van het Oosten bloot.\nJe zou Erica kunnen zien als een metafoor voor het kille Westen dat het Oosten (Changez) afwijst, ondanks zijn (amoureuze) inspanningen.\nBBC News zette De val van een fundamentalist in 2019 op de lijst van de 100 invloedrijkste romans.", "paragraphs": ["De val van een fundamentalist. Beeld De Bezige Bij", "Waar gaat het boek over?", "Op een bazaar in Lahore praat een Pakistaanse man met een geheimzinnige Amerikaan. \u201cWees niet bang van mijn baard; ik heb een zwak voor Amerika,\u201d begint hij. Naarmate het gesprek vordert, neemt de spanning tussen de twee toe en wordt duidelijk wat voorafging aan hun ontmoeting. De Pakistaanse Changez (\u2018Verandering\u2019) studeert cum laude af aan Princeton en gaat aan de slag als financieel analist. Hij leidt een bruisend bestaan in Manhattan en wordt verliefd op de rijke Erica, die hem in de New Yorkse society introduceert. Alles gaat hem voor de wind tot de aanslagen van 11 september 2001 plaatsvinden. Changez vertolkt de vleesgeworden Amerikaanse droom, maar laat ook zien hoe na 9/11 zijn plek in de wereld verandert.", "Waarom zou je Val van een \u00adfundamentalist lezen?", "Of Changez een fundamentalist is, hangt waarschijnlijk af van het perspectief van de lezer. Antiwesterse sentimenten worden niet geschuwd. Hamid maakt op gelaagde manier inzichtelijk wat de voedingsbron van al die wroeging is. Het onderwerp kon niet actueler, met de reeks huidige aanslagen in het achterhoofd. De roman gaat over de machtsverhoudingen in de wereld en legt de pijnpunten van het Oosten bloot.", "Wie is het opmerkelijkste personage?", "Changez valt als een blok voor de beeldschone Erica. Ze is van goede komaf en waardeert de hoffelijke, niet-westerse benadering van Changez. Ze is echter niet in staat om haar hart aan hem te geven, omdat ze rouwt om haar overleden geliefde. Haar blik is niet naar buiten gericht, maar naar binnen gekeerd. Je zou Erica kunnen zien als een metafoor voor het kille Westen dat het Oosten (Changez) afwijst, ondanks zijn (amoureuze) inspanningen.", "Hoe werd de roman ontvangen?", "Hamids tweede roman werd door critici beoordeeld als relevant en actueel, maar ook als provocatief, te eenduidig en moralistisch. Meerder universiteiten deelden het boek echter uit aan (eerstejaars) studenten om erover te discussi\u00ebren. BBC News zette De val van een fundamentalist in 2019 op de lijst van de 100 invloedrijkste romans."], "authors": ["Dieuwertje Mertens"], "keywords": ["aan", "van", "pijnpunten", "oosten", "fundamentalist", "changez", "val", "het", "als", "gaat", "een", "niet", "legt", "en", "bloot", "voor"], "pubDate": "2020-11-20T13:13:28+01:00", "publicationId": "a3002aeb-6d5a-3894-adcb-0212effbc567"}