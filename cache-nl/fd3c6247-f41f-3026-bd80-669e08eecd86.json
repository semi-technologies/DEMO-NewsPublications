{"id": "fd3c6247-f41f-3026-bd80-669e08eecd86", "title": "Salmuera: fantastische ceviche, lechon en empanada\u2019s", "url": "https://www.parool.nl/ps/salmuera-fantastische-ceviche-lechon-en-empanada-s~b1655363/", "summary": "Nu huist hier alweer een tijdje restaurant Salmuera: een Argentijn, bekend om zijn vlees en cocktails.\nLatijns-Amerikaans streetfood, van kleine happen (empanada\u2019s, ceviche) tot grote (ribeye en gegrilde octopus), en een flink aantal cocktails.\nSubtiel gekruid en een mooie structuur.\nSalmuera Open ma-zo 16.00 tot 22.00 uur (vrij-za tot 23.00 uur)Bestellen via UberEats en DeliverooPrijs \u20ac52,25 voor 7 gerechtenAanrader Ja!\nVooral de ceviche, lechon en empanada\u2019s zijn het geld helemaal waard", "paragraphs": ["PSW Op Schoot-9 januari Salmuera Beeld Monique van Loon", "Waar bestellen we?", "In het pand met het idyllische binnenplaatsje op de Rozengracht nummer 106 zijn door de jaren heen een hoop etablissementen gevestigd geweest: van de taverne van likeurstokerij Bols, een dikke eeuw geleden, tot tapastent Manzano. Nu huist hier alweer een tijdje restaurant Salmuera: een Argentijn, bekend om zijn vlees en cocktails. Ze bezorgen ook.", "Wat biedt het menu?", "Latijns-Amerikaans streetfood, van kleine happen (empanada\u2019s, ceviche) tot grote (ribeye en gegrilde octopus), en een flink aantal cocktails. Die laatste worden heel slim voorgemixt en gebotteld bij je thuis geleverd. Er zijn zelfs speciale cocktailpakketten voor een avondvullend program. Werkelijk alles klinkt aantrekkelijk op deze kaart. De prijzen vind ik vergelijkbaar met een goed restaurant. Ja, ze zijn wellicht wat hoger dan een gemiddelde thuis\u00adbezorg-Argentijn, maar ik verwacht dan ook betere kwaliteit.", "Rijden maar!", "Het leveren duurt eventjes. Ik bestel op een rustig moment, maar het duurt alsnog zeker vijftig minuten. Ach, de trek is ge\u00adkweekt, zullen we maar zeggen. Alles is zeer netjes verpakt en ik zie pardoes een extra toetje. Per ongeluk of een cadeautje?", "Ik begin met de empanada\u2019s. Er zijn vijf soorten te bestellen bij Salmuera (bief, varken, kip, tonijn of vega) en desgewenst per 2, 4 of 6 stuks. Goedkoop zijn ze niet: \u20ac6,75 voor twee exemplaren. Ik proef de aji, gevuld met Peruaanse gele chilipeper-cr\u00e8me en gestoofde kip. W\u00e1t een goed \u00addeeghapje is dit: flaky en krokant van\u00adbuiten, extreem romig vanbinnen. Subtiel gekruid en een mooie structuur. Deze zou ik zonder twijfel opnieuw bestellen.", "Dat begint goed\u2026", "De nacho\u2019s (\u20ac5,50) komen met gesmolten kaas, guacamole en hot sauce. Het is in orde, maar ik heb weleens spannendere gehad. Je kunt voor een fikse meerprijs extra toppings kiezen (bonen met chorizo of beef). Dat is misschien wel aan te raden.", "Waar ik w\u00e9l dolenthousiast over ben, is de ceviche tiradito (\u20ac12,75). De verse zeebaars is n\u00e9t aan \u2018gegaard\u2019 in het zuur, de Peruaanse peper geeft een stoute kick. De hoeveelheid vis en saus is helemaal ok\u00e9.", "De kaas in de quesadilla\u2019s (\u20ac6,75) is inmiddels koud en taaiig geworden, maar soit: de smaak is goed. Vooral de frijoles (Mexicaanse bonenpuree) en de goddelijke guacamole zijn de ster van dit gerechtje.", "Yum!", "Mocht je van vlees houden, dan raad ik je aan de lechon (\u20ac12,50 voor 200 gram) te proeven. Acht uur lang geroosterd speenvarken, geserveerd in zijn eigen braadvocht \u2013 een echte traktatie. Kies er misschien wel een bijgerecht bij.", "Tot slot de desserts: flan en dulce de leche (beide \u20ac4). Allebei klein van formaat, maar groots van smaak. Niet te veel poespas, maar precies goed.", "Salmuera Open ma-zo 16.00 tot 22.00 uur (vrij-za tot 23.00 uur)", "Bestellen via UberEats en Deliveroo", "Prijs \u20ac52,25 voor 7 gerechten", "Aanrader Ja! Vooral de ceviche, lechon en empanada\u2019s zijn het geld helemaal waard"], "authors": ["Monique Van Loon"], "keywords": ["ik", "tot", "zijn", "van", "fantastische", "salmuera", "voor", "en", "maar", "een", "met", "het", "empanadas", "ceviche", "lechon"], "pubDate": "2021-01-08T15:30:22Z", "publicationId": "a3002aeb-6d5a-3894-adcb-0212effbc567"}