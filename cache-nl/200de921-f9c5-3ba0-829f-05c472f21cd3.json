{"id": "200de921-f9c5-3ba0-829f-05c472f21cd3", "title": "De juweeltjes van Belfast, vooral voor fans van Game of Thrones en whisky", "url": "https://volkskrant.nl/reizen/de-juweeltjes-van-belfast-vooral-voor-fans-van-game-of-thrones-en-whisky~b7e8dfdc/", "summary": "\u2018Een inwoner van Bangor, een stad op een half uurtje rijden van Belfast.\nEn het is er altijd warm en gezellig.\nLeuk caf\u00e9 voor een avond stappen.\u2019The Thirsty Goat, 1 Hill StreetDonker paard\u2018Dit is een verborgen juweeltje voor een kop koffie.\nDe Dark Horse is ook een van de caf\u00e9s met Doors of Thrones, dat zijn tien Games of Thrones-deuren met bijzonder houtsnijwerk, verspreid door de stad.\nDat het productieteam van GoT hier is neergestreken, heeft veel gedaan voor de trots en populariteit van Belfast.\u2019The Dark Horse, 30 Hill Street", "paragraphs": ["Waar moet je wezen? Wat moet je zien? preparateur Ingrid Houwers gidst ons buiten de gebaande paden in de Noord-Ierse stad waar ze sinds 2006 vlakbij woont.", "\u2018Rond 2004 liep ik in Rotterdam een Bangorian tegen het lijf\u2019, zegt Ingrid Houwers (34). \u2018Een inwoner van Bangor, een stad op een half uurtje rijden van Belfast. Niet veel later was ik aan het pakken om erheen te gaan en sinds 2006 wonen we samen in Bangor. Het is heerlijk toeven in Noord-Ierland: \u2019s ochtends kijk ik uit over een glooiend, mistig veld en er lijken alleen maar vriendelijke, relaxte mensen te wonen.\u2019", "Ingrid is preparateur, ze zet dieren op en had jarenlang de makers van Game of Thrones als klant. Ze leverde hen huiden en botten of een opgezette oehoe, die als stand-in diende voor de oehoe op de schouder van Thenn Warg. \u2018Ik ben ethisch preparateur, dat betekent dat ik alleen werk met dieren die zijn aangereden of een natuurlijke dood zijn gestorven.\u2019", "Ingrid vertelt dat ze vaak in Belfast te vinden is. \u2018Het is een fijne stad, die enorm is opgekrabbeld sinds de katholieken en protestanten elkaar niet meer naar het leven staan. Er is saamhorigheid gekomen in een stad die eerst zo verdeeld was.\u2019", "Muisstil museum", "Ingrid Houwers: \u2018Toeristisch of niet, ik vind dat een bezoek aan het Titanic Museum er echt bij hoort, omdat het zo\u2019n modern en bijzonder museum is. In de eerste zalen voel je de opwinding van toen, dat grenzeloze optimisme over de scheepsbouw. Maar de laatste ruimte is gewijd aan, zeg maar, de \u2018eindfase\u2019 van de reis. Dat is een trieste maar ook indrukwekkende zaal. Het is daar altijd muisstil.\u2019", "Titanic Belfast, 1 Olympic Way", "Bar met gasverlichting", "\u2018The Crown Bar is een authentieke Victoriaanse pub, zelfs nog met gasverlichting, houtsnijwerk en traditionele muziek. Schitterend! En het is er altijd warm en gezellig. Ik eet ook graag fish stew in het restaurant erboven.\u2019", "The Crown Liquor Saloon, 46 Great Victoria Street", "Iers lam", "\u2018Dit restaurant zit een beetje weggestopt in een steeg, naast Lavery\u2019s bierkelder. Het heeft wel een opvallende korenblauwe gevel. Darcy\u2019s is een heerlijk restaurant met traditioneel Iers eten: lamb stew, lamb shank. Het is binnen mooi en superknus, met oude recepten aan de muur.\u2019", "Darcy\u2019s, 10 Bradbury Place", "Beeld Luis Mendo", "Fiddelen in de pub", "\u2018Echt geweldig, deze traditionele pub. Kelly\u2019s Cellars is zo\u2019n pub waar je denkt: nog een half uurtje en d\u00e1n ga ik naar huis, haha. Hier wordt bijna elke avond traditionele muziek gespeeld, met de fiddle, bodhr\u00e1n en tinwhistle, en vaak gedanst. Wie een beetje kan spelen, schuift aan.\u2019", "Kelly\u2019s Cellars, 30-32 Bank Street", "Stoffige tijger", "\u2018In het hartje van de stad liggen de botanische tuinen met een historische kas, heerlijk voor een zomerpicknick. Ernaast zit het Natuurhistorisch Museum, een interessant museum, omdat de opstelling niet meteen logisch of chronologisch is, eerder thematisch. Ik heb een paar dieren gerestaureerd voor het Natuurhistorisch, zoals de tijger, waarvan de oude huid in de loop der jaren stoffig en droog was geworden en zo hard als een plank.\u2019", "Botanic Gardens, College Park, Botanic Avenue", "Ulster Museum, Botanic Court", "Dorstig geitje", "\u2018In een pub in Belfast staat nog een dier dat door mij is geprepareerd, in alweer zo\u2019n leuke pub in het hart van Cathedral Quarter. Midden in de biertuin staat de mascotte waarnaar de pub is vernoemd, de thirsty goat die een whisky-tonnetje voortduwt. Leuk caf\u00e9 voor een avond stappen.\u2019", "The Thirsty Goat, 1 Hill Street", "Donker paard", "\u2018Dit is een verborgen juweeltje voor een kop koffie. Tegenover de sfeervolle bar, de Duke of York zit de Dark Horse. Een pub in oude stijl met koperen tafels en gigantische glazen whiskycontainers. De Dark Horse is ook een van de caf\u00e9s met Doors of Thrones, dat zijn tien Games of Thrones-deuren met bijzonder houtsnijwerk, verspreid door de stad. Dat het productieteam van GoT hier is neergestreken, heeft veel gedaan voor de trots en populariteit van Belfast.\u2019", "The Dark Horse, 30 Hill Street"], "authors": ["Mirjam Bosgraaf"], "keywords": ["fans", "van", "whisky", "game", "juweeltjes", "het", "met", "ik", "pub", "stad", "een", "vooral", "en", "dat", "thrones", "belfast", "voor"], "pubDate": "2020-01-17T15:00:58+01:00", "publicationId": "1a359314-37ee-33a8-8de7-301d3eb2ed28"}