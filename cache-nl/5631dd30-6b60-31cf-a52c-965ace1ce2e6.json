{"id": "5631dd30-6b60-31cf-a52c-965ace1ce2e6", "title": "Van Ark: Spreiding pati\u00ebnten moet beter", "url": "https://www.parool.nl/nederland/van-ark-spreiding-patienten-moet-beter~b1714edf/", "summary": "Zwart scenarioAan het \u2018zwarte scenario\u2019 waarbij er nauwelijks beschikbare bedden meer zijn en er bekeken moet worden die dat bed krijgt, wil Van Ark \u2018niet graag denken\u2019.\nHet kabinet had het OMT om advies gevraagd over de \u2018Britse variant\u2019 van het coronavirus, die besmettelijker lijkt dan de al bekende versie van het virus.\n\u201cHet is zorgelijk, maar hoeveel zorgen we ons moeten maken, moeten we baseren op het onderzoek en dat loopt nog.\nOf het rondwaren van de Britse mutatie van het virus ook betekent dat de basisscholen niet eerder open gaan, wil De Jonge niet zeggen.\nDe distributie van het vaccin, dat bij -80 graden bewaard moet worden, is lastig.", "paragraphs": ["Een coronapatient wordt in een traumahelikopter gereden. Beeld ANP", "\u201cAlles bij elkaar opgeteld - het ene bed hier, het andere bed daar - kan dat precies zijn wat we de komende tijd nodig hebben,\u201d zei Van Ark na een kabinetsberaad. Eerder vandaag werd bekend dat tientallen ziekenhuizen stoppen met dringende operaties en zorg, omdat ze het te druk hebben met coronapati\u00ebnten.", "\u201cDat is heel zorgelijk. Er liggen veel mensen in het ziekenhuis, er komen nog veel mensen bij en er is ook veel ziekteverzuim.\u201d Van Ark zei dat het ministerie \u2018het maximale doet\u2019 om de druk te verlichten. Zo wordt er bijvoorbeeld gekeken of mensen die uit het ziekenhuis kunnen worden ontslagen \u2018support thuis of op locatie\u2019 kunnen krijgen.", "Zwart scenario", "Aan het \u2018zwarte scenario\u2019 waarbij er nauwelijks beschikbare bedden meer zijn en er bekeken moet worden die dat bed krijgt, wil Van Ark \u2018niet graag denken\u2019. \u201cEr zijn altijd doemscenario\u2019s die als een zwaard van Damocles boven ons hangen. Maar laat dit ook een oproep zijn: mensen hou je alsjeblief aan de maatregelen.\u201d", "De premier en de drie \u2018coronaministers\u2019 van Volksgezondheid, Medische Zorg en Justitie en Veiligheid kwamen vandaag samen om het advies van het Outbreak Management Team (OMT) te bespreken. Het kabinet had het OMT om advies gevraagd over de \u2018Britse variant\u2019 van het coronavirus, die besmettelijker lijkt dan de al bekende versie van het virus.", "Er is volgens minister Hugo de Jonge (Volksgezondheid) \u2018een serieus aantal besmettingen\u2019 rond de basisschool in Bergschenhoek. Een aantal noemde hij niet, eerder waren er vijf besmettingen bekend. \u201cHet is zorgelijk, maar hoeveel zorgen we ons moeten maken, moeten we baseren op het onderzoek en dat loopt nog. Wat we vooral moeten weten: in welke mate is het aanwezig en met welke snelheid verspreidt het zich?\u201d Daarvoor zullen basisschoolleerlingen mogelijk in de nabije toekomst sneller en vaker getest moeten worden.", "Of het rondwaren van de Britse mutatie van het virus ook betekent dat de basisscholen niet eerder open gaan, wil De Jonge niet zeggen. Volgens hem is daar morgen nader overleg over en zullen dan \u2018nadere mededelingen\u2019 worden gedaan.", "Thuiswonende ouderen", "Ook de jaarwisseling en de vaccinatiestrategie stonden op de agenda. Minister Hugo de Jonge wil proberen thuiswonende ouderen snel te vaccineren met het BioNTech/Pfizer-vaccin. \u201cHet is heel ingewikkeld toe te dienen, dicht bij huis,\u201d stelt De Jonge. De distributie van het vaccin, dat bij -80 graden bewaard moet worden, is lastig. \u201cWe kunnen het niet herverpakken. Het komt per 1000 en dat is nogal wat.\u201d", "De zorgmedewerkers worden vanaf 8 januari als eerste gevaccineerd BioNTech/Pfizer-vaccin op een aantal priklocaties. \u201cDe strategie is: eerst de mensen die het meest kwetsbaar zijn plus ring eromheen die voor hen zorgt.\u201d Voor de ouderen in verpleeghuizen is het Moderna-vaccin gereserveerd, zegt De Jonge, dat waarschijnlijk snel beschikbaar komt en niet bij extreem koude temperaturen hoeft te worden bewaard."], "authors": ["Hanneke Keultjes", "Peter Winterman"], "keywords": ["er", "moet", "van", "ark", "en", "een", "niet", "te", "pati\u00ebnten", "spreiding", "het", "worden", "dat", "beter", "die"], "pubDate": "2020-12-30T17:35:16Z", "publicationId": "a3002aeb-6d5a-3894-adcb-0212effbc567"}