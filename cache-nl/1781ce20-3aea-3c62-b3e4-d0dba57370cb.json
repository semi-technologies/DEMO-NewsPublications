{"id": "1781ce20-3aea-3c62-b3e4-d0dba57370cb", "title": "\u2018Verdacht\u2019 pakket voor Poolse supermarkt blijkt broodjesbestelling", "url": "https://trouw.nl/nieuws/verdacht-pakket-voor-poolse-supermarkt-blijkt-broodjesbestelling~ba02c785/", "summary": "Het \u2018verdachte\u2019 pakket voor de Poolse supermarkt in Aalsmeer bevatte broodjes die zondagochtend door een leverancier voor de deur waren neergezet.\nDe politie sloot eerder vandaag de omgeving af rond een Poolse supermarkt in Aalsmeer nadat een verdacht pakket aangetroffen.\nVolgens een woordvoerder van de politie lag er voor de deur van het pand een doos, \u201cwaarvan we niet weten van wie die is.\nIn het licht van wat eerder bij Poolse supermarkten is gebeurd, nemen we het zekere voor het onzekere.\u201dIn Aalsmeer was al eerder een explosie bij een Poolse supermarkt, die staat aan de Ophelialaan.\nIn januari was opnieuw een aanslag op een Poolse supermarkt.", "paragraphs": ["Het \u2018verdachte\u2019 pakket voor de Poolse supermarkt in Aalsmeer bevatte broodjes die zondagochtend door een leverancier voor de deur waren neergezet. Dat meldt de politie. De bewoners uit de omgeving kunnen weer terug naar hun woning.", "Volgens de politie worden nu afspraken gemaakt zodat dit soort leveranties niet tot dergelijke \u201cverdachte\u201d situaties kunnen leiden.", "De politie sloot eerder vandaag de omgeving af rond een Poolse supermarkt in Aalsmeer nadat een verdacht pakket aangetroffen. Omliggende woningen werden uit voorzorg ontruimd en de Explosieven Opruimingsdienst Defensie werd ingeschakeld om het pakket nader te onderzoeken, liet de politie op Twitter weten. Volgens een woordvoerder van de politie lag er voor de deur van het pand een doos, \u201cwaarvan we niet weten van wie die is. In het licht van wat eerder bij Poolse supermarkten is gebeurd, nemen we het zekere voor het onzekere.\u201d", "In Aalsmeer was al eerder een explosie bij een Poolse supermarkt, die staat aan de Ophelialaan. Sinds december zijn vijf ontploffingen geweest bij Poolse supermarkten, die worden gerund door Irakese Koerden. Naast die eerste in Aalsmeer, Heeswijk-Dinther en in Beverwijk, waar twee keer bij dezelfde winkel explosies waren, bleef het een tijdje rustig. In januari was opnieuw een aanslag op een Poolse supermarkt. Dit keer was de winkel Warszawa XL aan het Paletplein in Tilburg het doelwit.", "Dinsdag kregen de explosies aandacht in het programma Opsporing Verzocht. De politie vermoedt een mogelijk verband tussen de zaken. In Opsporing Verzocht werd gemeld dat de familie die de zaak in Tilburg in handen heeft, ook de zaken in Aalsmeer en Beverwijk exploiteert.", "Van een verdachte die waarschijnlijk betrokken was bij de ontploffing in Heeswijk-Dinther werd in december een foto openbaar gemaakt. Dat leidde tot een aantal tips, maar de gouden tip zat er niet tussen. Dinsdagavond werd een nieuw spoor gemeld: bij meerdere aanslagen zijn resten aangetroffen van jerrycans, vermoedelijk steeds van hetzelfde soort. Het gaat om gele jerrycans die bij Shell-tankstations te koop zijn. Mogelijk zijn de jerrycans kort voor de aanslagen gevuld bij een benzinestation."], "authors": [], "keywords": ["broodjesbestelling", "politie", "van", "zijn", "voor", "supermarkt", "blijkt", "een", "bij", "aalsmeer", "verdacht", "het", "poolse", "die", "pakket"], "pubDate": "2021-01-10T11:55:48Z", "publicationId": "b66cd8e4-4294-3571-bcd7-e490527f1a48"}