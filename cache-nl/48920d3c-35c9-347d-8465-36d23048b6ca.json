{"id": "48920d3c-35c9-347d-8465-36d23048b6ca", "title": "Ontsnapte IS-bruid: \u2018Waarom zou ik terugkomen? Dan ga ik de cel in\u2019", "url": "https://www.parool.nl/nederland/ontsnapte-is-bruid-waarom-zou-ik-terugkomen-dan-ga-ik-de-cel-in~b109ff22/", "summary": "Beeld AFPHoe je ontsnapt uit een kamp waar duizenden (ex-)leden van een van \u2018s werelds meest beruchte terreurgroepen worden vastgehouden?\nVrij klassiek: \u201cWe moesten met drie vrouwen en zes kinderen in een kleine opslagruimte van een auto kruipen.\nEuropese landen willen de vrouwen niet helpen bij terugkeer, ze maakten immers jarenlang onderdeel uit van een terroristische groepering.\nDe regio is in handen van een lappendeken van oppositiegroepen, waarvan het jihadistische Hayat Tahrir al-Sham (HTS) de grootste is.\nDat is na al die jaren een van de beste beslissingen die ik heb gemaakt, denk ik.\u201d\u2018Sommige vrouwen worden als cash-cow gebruikt\u2019", "paragraphs": ["Beeld AFP", "Hoe je ontsnapt uit een kamp waar duizenden (ex-)leden van een van \u2018s werelds meest beruchte terreurgroepen worden vastgehouden? Vrij klassiek: \u201cWe moesten met drie vrouwen en zes kinderen in een kleine opslagruimte van een auto kruipen. Heel ongemakkelijk, maar we deden alles om het kamp uit te komen.\u201d De Koerdische bewakers merkten haar en de anderen niet op. Of waren betaald om ze niet op te merken.", "En zo glipte een Nederlandse bekeerlinge detentiecentrum Al Hol uit. De twintiger vertelt nu haar verhaal, op voorwaarde van anonimiteit. Haar naam is bij de redactie bekend en staat op de sanctielijst terrorisme. Ze is een van ongeveer vijftien Nederlandse IS-vrouwen die de afgelopen maanden zijn ontsnapt uit detentiekampen in noordoost-Syri\u00eb. Daar worden al jarenlang duizenden Europese \u2018jihadbruiden\u2019 en hun kinderen vastgehouden door de Koerden, die de macht hebben in het gebied.", "Terugkeer", "De vrouwen werden naar de kampen gebracht nadat het kalifaat van IS instortte. Europese landen willen de vrouwen niet helpen bij terugkeer, ze maakten immers jarenlang onderdeel uit van een terroristische groepering. Honderden vrouwen nemen daarom het heft in eigen handen en gaan er zelf vandoor.", "De Nederlandse is jaren geleden naar Syri\u00eb vertrokken \u2018omdat ze zich afgewezen voelde door de Nederlandse samenleving\u2019. \u201cToen ik me bekeerde en besloot mijn lichaam te bedekken, kreeg ik vaak rotopmerkingen. Soms werd op me gespuugd. Terwijl ik gewoon een student was die wou afstuderen en gaan werken. Ik denk dat die afkeer mij er toe aanzette te vertrekken.\u201d", "In Syri\u00eb woont ze eerst in Homs, later in Raqqa, de hoofdstad van het kalifaat. Ze krijgt er in 2017 een dochter, haar man komt om in de strijd. Als Raqqa valt, trekt ze met haar nieuwe man mee naar Baghuz, de stad die als laatste stukje kalifaat overblijft. \u201cDaar vlogen de kogels je letterlijk om de oren.\u201d Als IS ook die stad prijs moet geven, wordt ze afgevoerd naar een detentiekamp. Daar laat ze zich scheiden van haar tweede man.", "Over haar tijd in het kalifaat zegt ze: \u201cWij vrouwen kregen niet veel mee van het geweld.\u201d Het is het verhaal dat vrijwel alle IS-vrouwen vertellen: wij waren huisvrouwen, zorgen voor de kinderen en het eten, de gruwelijkheden van IS gingen aan ons voorbij.", "Angst", "Over haar tijd in het detentiekamp vertelt ze meer: \u201cDe omstandigheden waren erbarmelijk. Er was tekort aan water in de zomer en aan gas voor de kachels in de winter. Kinderen waren ondervoed, er was geen medische zorg. We leefden continu in angst, er was geschreeuw, er werd geschoten.\u201d", "Na een aantal maanden begint ze aan haar ontsnapping. Daarvoor is dan al een levendige \u2018handel\u2019 in het kamp. \u201cDe nummers van smokkelaars gingen rond.\u201d Vrouwen leggen via (verboden) telefoons contact met IS-sympathisanten of familie. \u201cIk ben online gaan bedelen om geld, via Instagram, Facebook, Telegram en kreeg contact met iemand in Idlib (een plaats in het noordwesten van Syri\u00eb, red). Hij kon me helpen. Omdat hij kon onderhandelen met de smokkelaar, werd het goedkoper. Ik heb ongeveer 10.500 dollar (8600 euro) moeten betalen.\u201d", "Smokkelaar", "De smokkelaar zegt haar met haar dochter \u2018s ochtends vroeg naar de markt in het kamp te komen. In de bergingsruimte van de auto wordt ze uit Al Hol gesmokkeld, naar de plaats Al-Hassaka, een kilometer of 40 verderop. \u201cDaar werden we in een verborgen ruimte in een vrachtwagen gestopt. Na een paar uur moesten we midden in de nacht overstappen op een bootje, en kwamen we aan in Manbij. Vanuit daar zijn we met een motor naar Jarablus gereden waar we van huis naar huis zijn gebracht. Ik denk dat ik wel twintig huizen in vijf dagen heb gezien. Uiteindelijk zijn we een rivier overgestoken en in een auto naar Idlib gereden.\u201d", "Detentiecentrum Al Hol. Beeld REUTERS", "De regio Idlib is het laatste gebied in Syri\u00eb dat nog niet is terugveroverd door het regeringsleger van president Assad. De regio is in handen van een lappendeken van oppositiegroepen, waarvan het jihadistische Hayat Tahrir al-Sham (HTS) de grootste is. Die groep geldt als het Syrische verlengstuk van Al-Qaeda. Maar het gebied is in de loop der jaren ook een toevluchtsoord geworden voor duizenden voormalige IS\u2019ers. De regio is omsingeld door Syrische troepen, die het gebied onder meer vanuit de lucht bestoken. Het is wachten op de grote aanval waarmee Assad het laatste gebied wil terugveroveren.", "De Nederlandse vrouw is inmiddels de tweede vrouw van de man die haar heeft geholpen uit Al Hol te komen, hij komt uit het gebied. \u201cIk woonde eerst bij hem en zijn eerste vrouw in, nu in een huurhuis even verderop. Mijn man is om de dag bij mij. Het gebied hier valt onder HTS, maar de bombardementen zijn nog ver weg gelukkig.\u201d", "Nederlandse vrouwen", "Ze is niet de enige Nederlander daar. Volgens inlichtingendienst AIVD zijn er \u2018nog dertig volwassen Nederlanders bij jihadistische groeperingen in noordwest-Syri\u00eb\u2019. Onder meer deze krant schreef eerder dit jaar al over een groep van zo\u2019n tien tot vijftien Nederlandse vrouwen die uit Al Hol naar Idlib ontsnapten. \u201cDe Nederlandse vrouwen hier kennen elkaar allemaal, maar we bemoeien ons niet met elkaar.\u201d", "Zeker \u00e9\u00e9n van hen reisde verder: de beruchte jihadiste Angela B. uit Soesterberg, naar Turkije. Ze meldde zich vorige maand bij het Nederlandse consulaat in Istanboel. Van daaruit zal ze onder begeleiding van de marechaussee naar Nederland worden gevlogen en hier worden vastgezet en berecht.", "\u2018Doe een smeekbede voor een geliefde zuster die terugkeert naar Nederland. Laat Allah haar pad makkelijk maken,\u2019 schreef de Nederlandse vrouw daarover op social media. Uit haar berichten blijkt dat ze nog steeds een radicaal gedachtegoed aanhangt. Zo vraagt ze Allah om kracht voor de mannen en vrouwen die nog gevangen zitten, citeert ze islamitische theologen die populair zijn onder salafisten en deelt ze een cartoon waarin een persoon op het graf van het magazine Charlie Hebdo urineert. Ook post ze een filmpje waarin Syri\u00eb zwart kleurt als de vlaggen van IS. \u2018Oh God, geef ons de dagen terug,\u2019 staat erbij.", "Ze wil niet terug naar Nederland. \u201cDan kom ik in de gevangenis en wordt mijn dochter van me afgepakt. Ik probeer hier mijn eigen leven te leiden en niet betrokken te raken bij andere mensen of groepen. Dat is na al die jaren een van de beste beslissingen die ik heb gemaakt, denk ik.\u201d", "\u2018Sommige vrouwen worden als cash-cow gebruikt\u2019"], "authors": ["Carla Van Der Wal", "Cyril Rosman"], "keywords": ["ik", "van", "waarom", "ga", "dan", "naar", "en", "haar", "een", "ze", "uit", "ontsnapte", "isbruid", "cel", "het", "terugkomen", "zou", "die"], "pubDate": "2021-01-05T09:28:30Z", "publicationId": "a3002aeb-6d5a-3894-adcb-0212effbc567"}