{"id": "ee15e24e-b2e4-3b5c-ab28-0e086d8c47f9", "title": "Met een kleed geef je in een handomdraai sfeer in huis (en zo kies je het juiste)", "url": "https://www.telegraaf.nl/lifestyle/1138135416/met-een-kleed-geef-je-in-een-handomdraai-sfeer-in-huis-en-zo-kies-je-het-juiste", "summary": "De polen, de opstaande draadjes in het weefsel, van een laagpolig vloerkleed zijn korter dan een centimeter.\nDaardoor is dit type gladder en egaler dan de hoogpolige variant en ideaal voor een moderne woonstijl.\nGa voor hoogpolig als u een fijn speelkleed voor de kinderen zoekt of als u wilt dat het geluiden dempt.\nLegt u het voor of onder de bank, ga dan voor een kleed dat net iets breder dan de bank is.\nEen kleurrijk kleed is een echte blikvanger in huis, maar wilt u liever dat het minder opvalt, dan is een rustig exemplaar zonder print en in een neutrale kleur natuurlijk een betere optie.", "paragraphs": ["Als zachte ondergrond waarop de kinderen kunnen spelen, om ruimtes in huis af te bakenen of als warmte- en geluidsisolatie. Of als blikvanger? Er zijn talloze redenen te bedenken waarom u een kleed in huis zou willen. Het is verstandig om vooraf goed te bedenken met welk doel u er een wilt aanschaffen.", "Synthetisch", "Heeft u dat eenmaal helder, dan is het tijd voor de materiaalkeuze. Vloerkleden zijn er in natuurlijke materialen zoals katoen, kokos, sisal en wol. Wie een stofallergie heeft, doet er goed aan om voor synthetische varianten als polyester of rubber te kiezen.", "Een kleed van katoen is relatief goedkoop en erg kindvriendelijk omdat het makkelijk is schoon te houden. Ook wol is eenvoudig te onderhouden omdat wolvezels geen vuil aantrekken. Een vloerkleed van wol blijft lang mooi en fris van kleur. Bijkomend voordeel is de isolerende werking.", "Vloerkleden zijn er in hoogpolige en laagpolige varianten. De polen, de opstaande draadjes in het weefsel, van een laagpolig vloerkleed zijn korter dan een centimeter. Daardoor is dit type gladder en egaler dan de hoogpolige variant en ideaal voor een moderne woonstijl. Laagpolige kleden houden bovendien minder stof vast en zijn makkelijker schoon te houden. Ga voor hoogpolig als u een fijn speelkleed voor de kinderen zoekt of als u wilt dat het geluiden dempt.", "Bekijk ook: Binnenkijken in een oud koetshuis aan de Vecht", "Rechte lijnen", "Rond, vierkant, rechthoekig? U kunt het beste voor een ronde vorm kiezen als u een speels effect wilt cre\u00ebren omdat u op die manier de rechte lijnen in huis doorbreekt. Een vierkant exemplaar past goed in een kamer die juist niet vierkant of rechthoekig is. Onder een bank is een rechthoekig kleed geschikt omdat u zo de zithoek kunt afbakenen.", "Waar komt het kleed? Legt u het voor of onder de bank, ga dan voor een kleed dat net iets breder dan de bank is. Onder de eettafel is het aan te raden iets te plaatsen dat aan alle kanten minstens 60 centimeter uitsteekt zodat er genoeg ruimte is om met de stoelen naar achteren te schuiven.", "Leg kranten op de plek waar u het kleed wilt neerleggen. Zo kunt u een goede inschatting van de maat maken.", "Een kleurrijk kleed is een echte blikvanger in huis, maar wilt u liever dat het minder opvalt, dan is een rustig exemplaar zonder print en in een neutrale kleur natuurlijk een betere optie. Dat kan bijna niet misgaan omdat het bij vrijwel elke woonstijl past."], "authors": ["Hortence Chen"], "keywords": ["er", "juiste", "zo", "dan", "voor", "sfeer", "en", "met", "een", "kies", "dat", "te", "het", "huis", "als", "kleed", "je"], "pubDate": null, "publicationId": "eaaf7e23-4e36-3c2d-bfe0-80f3507a250a"}