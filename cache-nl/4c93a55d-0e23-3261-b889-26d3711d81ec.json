{"id": "4c93a55d-0e23-3261-b889-26d3711d81ec", "title": "Zeperds van het Kremlin, of nieuwe buitenlandpolitiek?", "url": "https://nrc.nl/nieuws/2020/11/27/zeperds-van-het-kremlin-of-nieuwe-buitenlandpolitiek-a4021642", "summary": "Vijf \u00e0 zes jaar geleden annexeerde het Kremlin de Krim en entameerde het een oorlog in de Donbas.\nOf zijn ze onderdeel van een weloverwogen beleid van het Kremlin?\nAvonturen in den vreemde blijken niet meer te werken om de populariteit van \u2019s lands leiding op te krikken.\nDe \u201efetisj van de Russische hegemonie\u201d, dat ouderwetse imperialisme op kosten van de baas, is te duur geworden.\nDemocratisch Europa, sinds 2014 bang voor te veel engagement met voormalige satellietstaten van het Russische Rijk, staat erbij en kijkt ernaar.", "paragraphs": ["De herfst van 2020 lijkt geen gelukkig jaargetijde voor de Pax Russica van president Poetin. Vijf \u00e0 zes jaar geleden annexeerde het Kremlin de Krim en entameerde het een oorlog in de Donbas. Poetin intervenieerde vervolgens in Syri\u00eb en tipte Trump een half jaar v\u00f3\u00f3r de Amerikaanse verkiezingen al als de nieuwe president. Dit najaar loopt Poetin achter de feiten aan. Loekasjenko, die tegenwoordig zijn voeten kust, is niet in staat zijn burgers te apaiseren. Poetin heeft niet kunnen of niet willen voorkomen dat Azerbeidzjan met Turkse steun een heroveringsoorlog tegen Armeni\u00eb zou beginnen. In Moldavi\u00eb heeft zijn mannetje de presidentsverkiezingen verloren. En tussendoor is hij ook opgescheept met Oekra\u00efnevriend Joe Biden als nieuwe gesprekspartner in de VS.", "Allemaal zeperds? Volgens Luuk van Middelaar is Poetin in ieder geval de \u201egreep op zijn achtertuin\u201d kwijt. De \u201esmadelijke nederlaag\u201d van Armeni\u00eb kan volgens hem overslaan naar Oekra\u00efne, Moldavi\u00eb en Georgi\u00eb, landen die ook kampen met \u2018bevroren conflicten\u2019. \u201eWanneer een imperiale macht de greep op buitengebieden kwijtraakt, kan van alles gebeuren\u201d, aldus Van Middelaar in een verwijzing naar de ondergang van de Sovjet-Unie eind jaren tachtig/begin jaren negentig.", "Het klinkt plausibel, maar het is te vroeg voor te stellige analogie\u00ebn. Eerst moet de kip-of-ei-vraag aan de orde komen. Zijn de tegenslagen dit najaar inderdaad een indicatie dat Rusland macht verliest in zijn oude imperiale invloedssfeer? Of zijn ze onderdeel van een weloverwogen beleid van het Kremlin?", "Poetin zelf houdt zich op de vlakte. Uiteraard. Hij benadrukt dat Moskou nooit partij heeft gekozen voor de Armeense enclaverepubliek in Karabach. Dat Turkije nu ineens een voet tussen de deur heeft, komt door de ineenstorting van de Sovjet-Unie dertig jaar geleden, zei Poetin vorige week dinsdag in een interview. Het is de schuld van Gorbatsjov en Jeltsin dat Azerbeidzjan tegenwoordig zijn eigen bondgenoten kiest.", "Die (ogenschijnlijke) berusting past in een patroon. Sinds het WK-voetbal in Rusland is een verschuiving in de prioriteiten gaande. Avonturen in den vreemde blijken niet meer te werken om de populariteit van \u2019s lands leiding op te krikken. De burgers willen pensioen en zorg. Het Primat der Innenpolitik geldt weer. Dat heeft consequenties. Omdat in de nieuwe bipolaire wereld niet langer Rusland maar China de tegenspeler van Amerika is, heeft het Kremlin zijn \u201egrote dromen over Roesski Mir (Russische wereld), Euraziatische unie, regionale hegemonie en bufferzones bijgewerkt\u201d, aldus ex-diplomaat Vladimir Frolov. In de talkshows op de televisie wordt weliswaar nog elke avond gedroomd over de \u201epost-Sovjetruimte\u201d, maar de regering volgt liever een \u201estrategie van terughoudendheid\u201d.", "De \u201efetisj van de Russische hegemonie\u201d, dat ouderwetse imperialisme op kosten van de baas, is te duur geworden. Eigen belangen eerst, is nu het motto.", "Die belangen zijn spijkerhard. Er is \u00e9\u00e9n bottomline die het Kremlin angstvallig in de gaten houdt: NAVO en EU mogen niet in gaten springen met hun democratische app\u00e8l en andere normen en waarden, meent de Estlandse politicologe Kadri Liik, die werkt voor de European Council on Foreign Relations. Moskou bepaalt wat er wel en niet gebeurt in de Kaukasus of Wit-Rusland. Democratisch Europa, sinds 2014 bang voor te veel engagement met voormalige satellietstaten van het Russische Rijk, staat erbij en kijkt ernaar. Het heeft amper breekijzers. Daarom alleen al lijkt 2020 niet op 1990.", "Oost-Europa-expert Hubert Smeets werkt bij het kenniscentrum Raam op Rusland. Hij schrijft om de week met redacteur geopolitiek Michel Kerres over de kantelende wereldorde.", "Een versie van dit artikel verscheen ook in NRC Handelsblad van 27 november 2020"], "authors": ["Leestijd Minuten"], "keywords": ["van", "heeft", "buitenlandpolitiek", "zeperds", "het", "nieuwe", "kremlin", "zijn", "op", "een", "niet", "en", "te", "dat"], "pubDate": "2020-11-27T00:00:00", "publicationId": "523804ef-c522-3326-9bed-36886aac98cb"}