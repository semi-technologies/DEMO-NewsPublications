{"id": "38f84eef-b4c6-3906-b53c-0797a499e70b", "title": "Deze e-auto\u2019s zien we dit jaar nog in de showroom", "url": "https://volkskrant.nl/cultuur-media/deze-e-auto-s-zien-we-dit-jaar-nog-in-de-showroom~bc37a68d/", "summary": "Audi e-tron GTDat elektrische auto\u2019s ook domweg opwindend kunnen zijn, bewees de Porsche Taycan al (en een auto-eeuwigheid terug de Tesla Model S).\nMet het ontwerp lijkt BMW terug te grijpen op de bijzondere lijnvoeringen van Chris Bangle, die kopers aan het begin van het millennium schrik aanjoeg met een sedan waarvan de kofferbakklep overeenkomsten vertoonde met de laadklep van een noordzeeferry.\nWel jammer dat de 4.000 euro rijkssubsidie voor dit jaar alweer op is.\nMet een verwacht bereik van meer dan 400 kilometer en een geschatte prijs van meer dan 65 mille is deze Tesla opnieuw niet een van de goedkoopste.\nMaar wel Duits, dus misschien wel degelijk.", "paragraphs": ["De automobilist die elektrisch wil rijden, krijgt steeds meer keuze. Wat komt er in 2021 naar de showrooms? Een greep uit het opvallendste aanbod. Binnenkort gerecenseerd in deze rubriek.", "Audi e-tron GT", "Dat elektrische auto\u2019s ook domweg opwindend kunnen zijn, bewees de Porsche Taycan al (en een auto-eeuwigheid terug de Tesla Model S). Audi bewijst het opnieuw met de e-tron GT. Qua techniek zijn beide auto's elkaars neefjes, en dus is ook deze e-tron snel, sportief, fraai en kostbaar. En drijvend op 800 volt, waardoor snelladen extra snel gaat: met 850 kilometer per uur maar liefst. De presentatie van de GT is in week 6 en niet al te lang daarna staat hij in de showroom. Prijs: vermoedelijk nabij de 125 duizend euro.", "BMW i4", "Beeld BMW", "Sommigen vergelijken zijn snoet met die van een bever, en dat is niet helemaal ten onrechte: het front van de BMW i4 heeft wel iets weg van de nijvere knager. Met het ontwerp lijkt BMW terug te grijpen op de bijzondere lijnvoeringen van Chris Bangle, die kopers aan het begin van het millennium schrik aanjoeg met een sedan waarvan de kofferbakklep overeenkomsten vertoonde met de laadklep van een noordzeeferry. Niettemin zullen horden klanten besluiten nu maar eens geen 5-serie te kopen, omdat prijs en prestaties alleszins opwegen tegen dat nuffige snuitje.", "Dacia Spring", "Beeld Dacia", "Elektrische auto\u2019s duur? Dan kent u de Dacia Spring nog niet. Dit funky wagentje gaat vermoedelijk rond de 18 duizend euro kosten, reikt 170 kilometer en doet 15 seconden om de 100 te bereiken - een eeuwigheid voor elektrische auto\u2019s. Qua prestaties stelt het allemaal weinig voor, maar Dacia maakt elektrisch rijden wel voor een groter publiek bereikbaar en daarmee zou de Spring weleens het breekijzer in de particuliere markt kunnen worden. Wel jammer dat de 4.000 euro rijkssubsidie voor dit jaar alweer op is.", "Nissan Ariya", "Beeld Nissan Motors", "Elektrische pionier Nissan is door alle gedoe rond voormalig topman Carlos Ghosn en fitties met Renault de weg een beetje kwijt geraakt, maar verschijnt mogelijk dit najaar weer op de radar met de Ariya. Wie de auto voor het eerst en onder een verkeerde hoek ziet, zou kunnen denken dat het showmodel midscheeps is geraakt door een fors plezierjacht, gezien de merkwaardige designdeuk die van het voorscherm over de deuren naar achteren loopt. De versie met de kleinste accu komt ruim 300 kilometer ver op een lading en gaat naar schatting rond de 45 duizend euro kosten. Of dat concurrerend genoeg is in een steeds vollere markt, moet blijken.", "Tesla Model Y", "Beeld Tesla Motors", "Bij Berlijn bouwt Tesla een nieuwe fabriek waaruit komend najaar de Model Y rolt, en daarmee is de natte droom van topman Elon Musk uitgekomen: hij heeft nu een elektrische modelreeks waarvan de letters gezamenlijk het woord sexy vormen. Nou ja eigenlijk S3XY, want de Model E was al door een andere fabrikant geclaimd. Met een verwacht bereik van meer dan 400 kilometer en een geschatte prijs van meer dan 65 mille is deze Tesla opnieuw niet een van de goedkoopste. Maar wel Duits, dus misschien wel degelijk."], "authors": ["Bard Van De Weijer"], "keywords": ["van", "eautos", "showroom", "nog", "jaar", "en", "voor", "een", "met", "zien", "dit", "op", "het", "maar", "deze", "dat", "wel"], "pubDate": "2021-01-05T17:55:22Z", "publicationId": "1a359314-37ee-33a8-8de7-301d3eb2ed28"}