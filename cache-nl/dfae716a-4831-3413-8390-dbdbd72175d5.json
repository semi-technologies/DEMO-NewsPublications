{"id": "dfae716a-4831-3413-8390-dbdbd72175d5", "title": "Besparen op de vaste lasten? Bij de familie Vos kan het 2.300 euro per jaar schelen", "url": "https://volkskrant.nl/de-gids/besparen-op-de-vaste-lasten-bij-de-familie-vos-kan-het-2-300-euro-per-jaar-schelen~be8c0d8a/", "summary": "Om maar meteen flink te spoileren: de hoogte van het besparingsbedrag van de familie Vos is aanzienlijk.\nMark en Thea Vos geven aan dat ze het liefst in zee gaan met maatschappijen die maatschappelijk verantwoord ondernemen.\nDaarvoor moet wel het eigen risico van de kinderen verhoogd worden van de standaard 385 euro naar 885 euro.\n\u2018Een werkgever onderhandelt inderdaad met een aanbieder en zorgt ervoor dat je hier korting op krijgt.\nIk wil niet elk jaar opnieuw kijken waar het het best geregeld is.", "paragraphs": ["Beeld Matteo Bal", "Al jarenlang heeft de familie Vos de vaste lasten geregeld bij een assurantiekantoor in de buurt, maar toen de berekening van de herbouwwaarde van haar woning onlangs een stuk hoger uitviel dan de daadwerkelijke waarde, was ze het vertrouwen in haar verzekeraar kwijt. Betaalt de familie eigenlijk niet al veel langer te veel voor haar verzekeringen en hypotheek? Independer-expert Michael Bartelink dook op verzoek in de administratie.", "Om maar meteen flink te spoileren: de hoogte van het besparingsbedrag van de familie Vos is aanzienlijk. Op jaarbasis kan ze bijna 2.600 euro minder kwijt zijn aan vaste lasten. Mark en Thea Vos geven aan dat ze het liefst in zee gaan met maatschappijen die maatschappelijk verantwoord ondernemen. Dit in ogenschouw genomen, is de besparing op jaarbasis 2.300 euro.", "November, geldmaand Maakt geld echt gelukkig? Hoe kun je beginnen met beleggen? En wat kun je doen om op je veertigste met pensioen te gaan? In samenwerking met Intermediair lees je de hele maand november over de rol van geld in ons persoonlijk leven. Bekijk alle artikelen over geld op volkskrant.nl/geld of intermediair.nl/geldmaand. Dit stuk verscheen eerder op Intermediair.", "Bij de zorgverzekering van Mark, Thea en hun twee inwonende kinderen van 19 en 20 jaar is de meeste winst te behalen. Als ze overstappen naar een zorgverzekering die niet maatschappelijk verantwoord onderneemt, scheelt het ze ruim 160 euro per maand, bij een zorgverzekering die verantwoord ondernemen wel hoog in het vaandel heeft staan, gaat het om 135 euro. Daarvoor moet wel het eigen risico van de kinderen verhoogd worden van de standaard 385 euro naar 885 euro. Bartelink: \u2018De kinderen zijn nog jong en gezond. Door het eigen risico te verhogen, krijg je korting op de premie. Het is dan wel zo dat als ze volgend jaar onverhoopt naar het ziekenhuis moeten, ze zelf eerst 885 euro moeten betalen.\u2019", "Dit grote verschil verbaast Mark en Thea. Ze werken allebei bij de overheid en zijn collectief verzekerd via hun werkgever. \u2018Ik zou verwachten dat de werkgever het gunstigste bedrag voor ons heeft uitonderhandeld. Klopt dit bedrag wel?\u2019, vraagt Mark zich af. Toch is het volgens expert Bartelink niet zo vreemd dat ze lager uit kunnen zijn dan nu. \u2018Een werkgever onderhandelt inderdaad met een aanbieder en zorgt ervoor dat je hier korting op krijgt. Maar hetzelfde pakket kan bij een andere aanbieder goedkoper zijn. Verzekeraars bieden bij collectieve pakketten hun duurdere merken aan, terwijl ze ook goedkopere merken hebben.\u2019 (Zie kader voor meer info)", "Wonen", "Voor de hypotheek geldt: oversluiten is voor de familie Vos niet rendabel, vanwege de boete die daarvoor betaald moet worden. De overige verzekeringen kunnen maandelijks wel een stukje goedkoper, wat op jaarbasis toch weer een fijne winst oplevert. Geld dat ze nu goed kunnen gebruiken voor hun studerende kinderen. \u2018We willen ervoor zorgen dat de kinderen zo zorgeloos mogelijk de studententijd doorkomen\u2019, aldus Mark.", "Het overstappen naar een andere autoverzekering voor hun twee auto\u2019s, bedrijfsauto en motor levert 31,56 per maand op. Met name de verzekering van de zakelijke auto kan goedkoper. Als de familie Vos de inboedel-, opstal- en aansprakelijkheidsverzekering onderbrengt bij een andere aanbieder, scheelt dat ook bijna 14 euro per maand.", "Reizen", "Ook de reisverzekering kan een stuk goedkoper: als de familie van ANWB overstapt naar Aegon, scheelt dat 8,99 per jaar en bijna 108 euro op jaarbasis. Dat verbaast Mark en Thea: \u2018We dachten dat we qua reisverzekering wel goed zaten.\u2019", "Bartelink legt uit dat reisverzekeringen met risicoprofielen werken. \u2018Een verzekeraar kan zeggen: in risicoprofiel A hebben we al voldoende klanten, dus we hebben vooral klanten met risicoprofiel B nodig. Terwijl een andere verzekeraar juist weer klanten met risicoprofiel A zoekt en de verzekering voor die groep financieel aantrekkelijk maakt. Daardoor kun je bij een andere verzekeraar op een totaal ander bedrag uitkomen.\u2019", "\u2018Onze auto-, zorg- en reisverzekering moeten we maar direct gaan oversluiten, als ik dit zo hoor\u2019, zegt Mark. \u2018We zijn een beetje te makkelijk geweest\u2019, voegt Thea toe. \u2018Ik vind het waanzin hoe het is geregeld met de ziektekostenverzekering, hoor\u2019, zegt Mark. \u2018Er is een heel circus opgetuigd, waar je helemaal geen zin in hebt. Ik wil niet elk jaar opnieuw kijken waar het het best geregeld is. Ik wil gewoon goede zorg.\u2019"], "authors": ["Madelon Meester"], "keywords": ["dat", "van", "een", "lasten", "en", "met", "je", "ze", "familie", "jaar", "vaste", "schelen", "op", "euro", "vos", "kan", "het"], "pubDate": "2020-11-09T11:17:00Z", "publicationId": "1a359314-37ee-33a8-8de7-301d3eb2ed28"}