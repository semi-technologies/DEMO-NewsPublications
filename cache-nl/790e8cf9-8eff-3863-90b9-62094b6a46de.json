{"id": "790e8cf9-8eff-3863-90b9-62094b6a46de", "title": "Ondanks de lockdown is de Hema gewoon open: zorgt dat voor een run op rookworsten, taarten en tompoucen?", "url": "https://www.dvhn.nl/groningen/Ondanks-de-lockdown-is-de-Hema-gewoon-open-zorgt-dat-voor-een-run-op-rookworsten-taarten-en-tompoucen-26290534.html", "summary": "Een run op rookworsten en taarten bleef in Veendam en Winschoten dinsdag evenwel uit.\nPersoneel loopt met een zwabber door de zaak.\nBuiten op de grote Promenadeparkeerplaats in Veendam, pal achter (of zo de liefhebber wil voor) de Hema is het een stuk rustiger dan maandagmiddag toen veel mensen toch nog even naar het centrum gingen voor een laatste kerstboodschap.\nNeeEen enkeling kijkt met een scheef oog naar een paar handschoenen dat wel heel verleidelijk langs de looproute hangt.\nEr wordt oogcontact gezocht met een medewerker.", "paragraphs": ["Tot verbazing opende de Hema haar deuren, ondanks de lockdown. Een run op rookworsten en taarten bleef in Veendam en Winschoten dinsdag evenwel uit.", "Het is rustig in de Hema in Veendam en Winschoten waar, net als in al die andere filialen, de sokken, onderbroeken en handschoenen voorlopig in de rekken blijven en alleen levensmiddelen te koop zijn.", "Maar, de Hema is wel open: ,,Voor jouw essenti\u00eble producten\u201d, valt er te lezen. Jan Veld uit Veendam aarzelt bij de ingang. ,,Valt gebak daar ook onder?\u2019\u2019 Een medewerker schudt van ja. ,,Gelukkig. Ik ben woensdag jarig. 82. Dat is me niet aan te zien, toch?\u2019\u2019", "Veld gaat de Hema in Veendam binnen en gaat langs al die rijen met kleding, kantoormiddelen en \u2018non-food-producten\u2019 die voorlopig niet meer verkocht mogen worden. Alles is met rood/witte linten afgezet.", "Het is donker", "Personeel loopt een extra rondje om er op toe te zien dat alles volgens de regels verloopt. Niet dat het echt nodig is. Het is rustig in de winkel. De lampen in het restaurant zijn uit. Het doet onwezenlijk aan. Personeel loopt met een zwabber door de zaak. Tafels en stoelen zijn al afgenomen. Een donker gat in het verder helder en feestelijk verlicht overdekt winkelcentrum de Promenade.", "Rustig", "Bij de vleeswaren zijn twee dames snel aan de beurt. Funshoppers zijn in geen velden of wegen te bekennen. Buiten op de grote Promenadeparkeerplaats in Veendam, pal achter (of zo de liefhebber wil voor) de Hema is het een stuk rustiger dan maandagmiddag toen veel mensen toch nog even naar het centrum gingen voor een laatste kerstboodschap.", "Ook bij de grootste banketbakker van het land (zoals de Hema zich noemt) in Winschoten is het betrekkelijk rustig. Mensen lopen doelbewust naar de afdeling voor brood, vleeswaren en kaas of gebak. Ze halen wat ze besteld hebben. Ook daar is alles met rood/witte linten afgezet. De sfeer is gemoedelijk.", "Nee", "Een enkeling kijkt met een scheef oog naar een paar handschoenen dat wel heel verleidelijk langs de looproute hangt. Er wordt oogcontact gezocht met een medewerker. Nauwelijks waarneembaar wordt er nee geschud. De boodschap is duidelijk: even niet."], "authors": ["Pieter Broesder"], "keywords": ["veendam", "taarten", "rookworsten", "hema", "open", "ondanks", "een", "voor", "zorgt", "lockdown", "run", "het", "te", "en", "niet", "op", "met", "tompoucen", "zijn"], "pubDate": null, "publicationId": "bb59becc-5bf6-3c6d-8cdd-d41716890d16"}