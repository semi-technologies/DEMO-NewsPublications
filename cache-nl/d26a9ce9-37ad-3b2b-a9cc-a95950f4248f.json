{"id": "d26a9ce9-37ad-3b2b-a9cc-a95950f4248f", "title": "Erik Aders boek over zijn broer Bas Jan en hun gefusilleerde vader is meer dan een familiegeschiedenis", "url": "https://trouw.nl/cultuur-media/erik-aders-boek-over-zijn-broer-bas-jan-en-hun-gefusilleerde-vader-is-meer-dan-een-familiegeschiedenis~b111d27f/", "summary": "Vier maanden na de arrestatie stond Bastiaan Jan voor het vuurpeloton, amper twee weken na de geboorte van zijn tweede kind.\nOnderdeel daarvan was de documentatie van zijn oversteek van de Atlantische Oceaan in een miezerig bootje.\nIn de nalatenschap van zijn moeder trof hij een stapel paperassen aan met daarin twee manuscripten die zijn vader had geschreven.\nDrie decennia later gaat Ader zijn vader achterna, zij het dat hij Isra\u00ebl liftend en niet per tweewieler bereikt.\nDoor in verzet te komen tegen onrecht spiegelt Erik Aders leven dat van zijn vader.", "paragraphs": ["Als het was gelukt om zijn plan met succes uit te voeren, zou zijn naam nu in elk schoolboek over de Tweede Wereldoorlog staan. Dominee Bastiaan Jan Ader broedde tijdens de bezettingsjaren op een actie om Kamp Westerbork te \u2018kraken\u2019, zoals dat in verzetskringen heette. Een man of tweehonderd zou het doorgangskamp in de zomer van 1944 binnendringen, waarna honderden Joodse gevangenen, onder wie Anne Frank, zouden zijn bevrijd. De opzet mislukte, doordat de 34-jarige Domie, zoals zijn kerkgangers hem noemden, in juli van dat jaar werd verraden en opgepakt.", "Verzetsheld Bastiaan Jan Ader was tijdens de Duitse bezetting betrokken bij de roof van distributiebonnen, bij sabotagewerk en bij de hulp aan een groot aantal Joden. In zijn pastorie in het Groningse Nieuw-Beerta zaten onderduikers. De prijs was hoog. Vier maanden na de arrestatie stond Bastiaan Jan voor het vuurpeloton, amper twee weken na de geboorte van zijn tweede kind.", "Erik Ader", "Die zoon, Erik Ader, schreef met Oor\u00adlogen & oceanen een boek over zijn familie. Invoelbaar schetst hij zijn jeugd in het naoorlogse Drieborg, een gehucht drie kilo\u00admeter boven Nieuw-Beerta. In ijzige winters struinen door de Dollardpolders, de angst voor de geesten van aldaar gesneuvelde ge\u00adallieerden, de grote schare armlastige communisten die zijn sterke moeder \u2013 eveneens dominee \u2013 trachtte te kerstenen. Vader Bastiaan Jan was dood, maar daar in het hoge noorden nog alomtegenwoordig. \u201cAltijd en overal dook zijn naam op, werd met ontzag over hem gesproken. Of we dat nou wilden of niet: bijzonder zijn was voor ons zowel een gegeven als een opdracht.\u201d", "\u2018We\u2019 waren Erik en zijn ruim twee jaar oudere broer Bas Jan. Als jongens konden ze slecht met elkaar opschieten. Eenmaal volwassen werd de verstandhouding beter en vonden ze elkaar in liefde voor jazz, Nescio, Hermans en Reve. Bas Jan begon naam te maken als performancekunstenaar. Veelal draait het in zijn foto\u2019s en films om de val. Met fiets en al zwiert hij een gracht in; op een stoel gezeten, hoog op een dak, keldert hij naar beneden; hangend aan een tak in het Amsterdamse Bos stort hij in een sloot.", "Wat de mens is: een voortdurend vallend wezen", "Er is gesuggereerd dat zijn kunst een weerspiegeling is van de val van de ge\u00ebxecuteerde vader, maar volgens Ader is die uitleg te simpel en gaf zijn broer met zijn werk eerst en vooral duiding bij wat de mens is: een voortdurend vallend wezen.", "Opzien baarde Bas Jans drieluik \u2018In Search of the Miraculous\u2019 uit 1975. Onderdeel daarvan was de documentatie van zijn oversteek van de Atlantische Oceaan in een miezerig bootje. Driekwart jaar na zijn vertrek uit Massachusetts werd het schuitje onbemand teruggevonden voor de Ierse kust. Nooit meer werd iets van Bas Jan vernomen.", "\u2018In Search of the Miraculous\u2019 van Bas Jan Ader", "Oorlogen & oceanen is te lezen als een zoektocht naar een niet-gekende vader en de verdwenen broer. Want zou Ader zonder het tragische familieverleden ook hebben deelgenomen aan de Whitbread Round the World Race, de meest legendarische en gevaarvolle zeilwedstrijd die alle oceanen doorkruist?", "Het avontuur bracht hem dichterbij zijn broer. Zo leerde hij op zee tijdens een twee weken durende storm wat Bas Jan dreef. \u201cAl snel hield het verleden geheel op te bestaan, evenals de toekomst. We joegen voort in die onmetelijke ruimte, rijzend, dalend, bakken water overnemend, schuivend, kantelend. [\u2026] Dat was noch beklemmend, noch goed: er was alleen een basaal geluk, voortkomend uit een gevoel van in volledige harmonie te verkeren met de omgeving en het bestaan.\u201d Hij vond er naar eigen zeggen de \u2018staat van genade\u2019 waar Bas Jan naar zocht.", "Een merkwaardig begin van het boek", "Zijn gelovige vader lijkt Ader moeilijker te kunnen vangen. In de nalatenschap van zijn moeder trof hij een stapel paperassen aan met daarin twee manuscripten die zijn vader had geschreven. Oorlogen & oceanen trapt af met de integrale tekst van beide werkjes, bij elkaar een kleine veertig pagina\u2019s. Dat zorgt voor een wat merkwaardig begin van het boek, maar de inhoud ervan maakt veel goed.", "Bastiaan Jan verhaalt hoe hij als voorganger van de hervormde gemeente in Nieuw-Beerta in het verzet belandde en hoe hij in 1936 een reis per fiets naar Jeruzalem maakte. Drie decennia later gaat Ader zijn vader achterna, zij het dat hij Isra\u00ebl liftend en niet per tweewieler bereikt. Wat had Bastiaan Jan daar gezocht? De heilige plaatsen roepen bij Ader veeleer het omgekeerde van devotie op. De verbeelding wordt ontdaan van zijn mythische proporties en sa\u00adcraliteit. In werkelijkheid blijkt de Jordaan onbeduidender dan de Westerwoldse Aa.", "De pastorie van Nieuw-Beerta Beeld Oorlogsgravenstichting", "Toch komt Ader in Isra\u00ebl dicht bij Bastiaan Jan. De wat afgemeten, gemodereerde en ironische stijl waarin hij zijn expeditie beschrijft, is een echo van de verteltrant die zijn vader in diens reisverslag hanteerde.", "Belangrijker: hij doet een ontdekking tijdens een latere reis naar Palestina; als diplomaat komt hij frequent in het Midden-Oosten. Tijdens een wandeling door het Ds. Ader-bos dat in de jaren vijftig nabij Jeruzalem is geplant ter nagedachtenis aan het verzetswerk van zijn vader, stuit hij op de ru\u00efnes van een dorp dat toebehoorde aan voor Isra\u00eblisch geweld gevluchte Palestijnen. Elfhonderd bomen als dekmantel om de sporen van de geschiedenis uit te wissen, daartegen is Ader niet bestand.", "Dominee Bastiaan Jan Ader Beeld Oorlogsgravenstichting", "Pijnlijker wordt het in de laatste hoofdstukken, wanneer hij in Isra\u00ebl door zijn vader geredde Joden opzoekt die verkondigen dat ze in 1948 neerstreken in een leeg land. Hij pakt de oude plattegrond van de regio er nog eens bij die zijn vader had meegenomen in een van zijn fietstassen: een kaart bezaaid met Palestijnse dorpen, steden, wegen en spoorrails.", "Oorlogen & oceanen is hierna meer dan een familiegeschiedenis: het is een aanklacht tegen hen die geen oog hebben voor de belangen van mensen die al decennia in een tentenkamp voor vluchtelingen leven. Door in verzet te komen tegen onrecht spiegelt Erik Aders leven dat van zijn vader.", "Erik Ader", "Oorlogen & oceanen. Een familiegeschiedenis", "Querido Fosfor; 406 blz. \u20ac 24,99", "", "Lees ook:", "\u2018Moeder verwoordt de pijn die zoveel verzetsgezinnen moesten dragen\u2019", "Pas jaren na haar dood ontdekten de kinderen van Pietertje te Rietstap het dagboek dat ze bijhield in 1945, het jaar waarin haar man door de nazi\u2019s werd opgepakt en gefusilleerd. Nu is dat dagboek uitgegeven. \u2018Moeder verwoordt de pijn die zoveel verzetsgezinnen moesten dragen.\u2019"], "authors": ["Elias Van Der Plicht"], "keywords": ["van", "vader", "gefusilleerde", "meer", "het", "hij", "zijn", "familiegeschiedenis", "die", "erik", "een", "en", "dat", "te", "hun", "jan"], "pubDate": "2020-12-06T13:00:00+01:00", "publicationId": "b66cd8e4-4294-3571-bcd7-e490527f1a48"}