{"id": "36526ae4-8fc9-3f00-815c-634ecdee25f4", "title": "Beeldschoon Iraans familieportret valt in de prijzen op het documentairefestival Idfa", "url": "https://trouw.nl/cultuur-media/beeldschoon-iraans-familieportret-valt-in-de-prijzen-op-het-documentairefestival-idfa~b04a8a14/", "summary": "De hoofdprijs van 20.000 euro ging naar \u2018Radiograph of a Family\u2019, waarmee de Iraanse regisseuse Firouzeh Khosrovani een intiem portret schetst van het bewogen huwelijk van haar eigen ouders.\nHaar moeder Tayi trouwde in de jaren zestig letterlijk met een foto van haar vader Hossein.\nHet lijkt een idylle, maar ook Milad en zijn familie hebben te maken met droogte en vervuiling.\nMet het geld, ter beschikking gesteld door een anonieme mecenas, mag de regisseur een film maken met een thema naar keuze.\nHet documentairefestival onder artistieke leiding van Orwa Nyrabia duurt nog tot en met zondag 6 december.", "paragraphs": ["Vanwege de pandemie vindt het festival deze en volgende week deels in de filmtheaters en deels online plaats. Om festivalbezoekers de gelegenheid te geven om ook de prijswinnende documentaires te bekijken, werden vandaag, halverwege het festival, in Vlaams Cultuurhuis de Brakke Grond in Amsterdam al de winnende films bekendgemaakt.", "De hoofdprijs van 20.000 euro ging naar \u2018Radiograph of a Family\u2019, waarmee de Iraanse regisseuse Firouzeh Khosrovani een intiem portret schetst van het bewogen huwelijk van haar eigen ouders. Haar moeder Tayi trouwde in de jaren zestig letterlijk met een foto van haar vader Hossein. Als student radiologie in Zwitserland kon haar vader niet zomaar terugreizen naar Iran, dus trouwden de twee op afstand.", "Khosrovani, die zelf haar woonplaats Teheran verliet om schone kunsten te gaan studeren in Milaan, laat zien hoe tekenend de trouwpartij tussen de twee vreemden was voor de kloof die tussen de echtelieden zou blijven bestaan. Haar vader was seculier en progressief, haar moeder een traditionele, devote moslima die zich door de Islamitische Revolutie in Iran meer en meer gesterkt voelde in haar overtuigingen.", "Beeld uit \u2018Dood in de Bijlmer\u2019 (Dealing with Death), uitgeroepen tot beste Nederlandse documentaire op het Idfa 2020. Beeld Idfa", "Met archiefmateriaal, brieven en foto\u2019s uit het familiealbum wekt de Iraanse regisseuse de dynamiek tot leven tussen twee totaal verschillende mensen die gedwongen waren om onder een dak te leven. \u201cHet is een grootse prestatie van de filmmaker dat ze zo subtiel en po\u00ebtisch laat zien hoe politiek een gezin voor altijd kan veranderen\u201d, aldus de jury. Die bestond dit jaar onder meer uit schrijver Abdelkader Benali en cameraman Ed Lachman.", "Nederlandse winnaar toont rituelen rond afscheid van de doden", "Dat Radiograph of a Family indruk heeft gemaakt, blijkt wel uit een tweede bekroning. Het Iraanse familieportret won ook de prijs \u2013 5000 euro \u2013 voor de beste archieffilm. In de categorie beste kinderfilm (5000 euro) ging de prijs ook naar Iran. De Iraans-Koerdische regisseur Ako Salemi werkte jaren als fotojournalist voor verschillende kranten en maakte met \u2018Shadegan\u2019 een prachtige korte film over een 12-jarig Iraans jongetje. \u2019s Morgens stapt Milad in zijn bootje, op weg naar zijn visnetten ergens in het zuidwesten van Iran. Het lijkt een idylle, maar ook Milad en zijn familie hebben te maken met droogte en vervuiling.", "Als beste Nederlandse documentaire (7500 euro) kwam \u2018Dood in de Bijlmer\u2019 (internationale titel: \u2018Dealing with Death\u2019) uit de bus. Een film van regisseur Paul Sin Nam Rigter die als acteur onder meer bekend is van het tv-programma \u2018Klokhuis\u2019 en de tv-serie \u2018Klem\u2019. In de film treffen we uitvaartmanager Anita die in de Amsterdamse Bijlmer op verkenning gaat. Ze moet de wensen in kaart brengen voor een nieuw uitvaartcentrum voor alle verschillende culturen die in de Bijlmer vertegenwoordigd zijn. Dat valt nog niet mee, want iedereen heeft zo zijn eigen rituelen rond het afscheid van de doden.", "Ook voor de Nederlands-Afghaanse regisseur Aboozar Amini was het een heuglijke avond. Amini, die het festival twee jaar geleden opende met zijn verpletterende \u2018Kabul, City in the Wind\u2019, ontving de grootste geldprijs: het Prins Bernhard Cultuurfonds Documentaire Stipendium ter waarde van 50.000 euro. Met het geld, ter beschikking gesteld door een anonieme mecenas, mag de regisseur een film maken met een thema naar keuze.", "Het documentairefestival onder artistieke leiding van Orwa Nyrabia duurt nog tot en met zondag 6 december. Halverwege het festival zijn er in de filmzalen (met ruimte voor slechts 30 mensen per voorstelling) ruim 15.000 bezoekers geteld. Online staat de teller inmiddels op ruim 62.000 bezoekers.", "Lees ook:", "Deze IDFA-films moet u per se zien, volgens de recensenten van Trouw", "Op het 33ste \u2018International Documentary Filmfestival Amsterdam\u2019 (Idfa) van 18 november tot 7 december worden ruim tweehonderd nieuwe documentaires in omloop gebracht. De recensenten van Trouw wijzen de beste aan."], "authors": ["Belinda Van De Graaf"], "keywords": ["iraans", "valt", "prijzen", "van", "het", "op", "familieportret", "die", "idfa", "met", "beeldschoon", "zijn", "documentairefestival", "een", "haar", "en", "uit", "voor"], "pubDate": "2020-11-26T19:15:43+01:00", "publicationId": "b66cd8e4-4294-3571-bcd7-e490527f1a48"}