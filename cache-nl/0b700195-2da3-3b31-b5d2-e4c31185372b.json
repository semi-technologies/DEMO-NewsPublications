{"id": "0b700195-2da3-3b31-b5d2-e4c31185372b", "title": "Kerstbomen slingeren als vanouds door Amsterdam \u2013 ondanks nieuw ophaalbeleid", "url": "https://www.parool.nl/amsterdam/kerstbomen-slingeren-als-vanouds-door-amsterdam-ondanks-nieuw-ophaalbeleid~b5cc2430/", "summary": "De gemeente hoopt dat het d\u00e9 oplossing is voor het kerstbomenprobleem waar de stad de afgelopen jaren de hele maand januari mee kampte.\nMaar ondanks de duizend speciaal aangewezen inzamelpunten door de hele stad liggen kerstbomen ook dit jaar overal en nergens.\nBeeld Nina SchollaardtDe problemen met kerstbomen zijn overigens allerminst nieuw.\nDe belofte van een chocoladereep voor wie zijn kerstboom naar een van zes afvalpunten in de stad zou brengen, leverde toen ook weinig op.\nBeeld Nina Schollaardt", "paragraphs": ["Mahlerplein, Zuid. Beeld Nina Schollaardt", "Het klinkt zo simpel: breng je afgedankte kerstboom naar een daarvoor aangewezen inzamelpunt en de gemeente komt hem ophalen. Elke dag, van 4 januari tot en met 1 februari. De gemeente hoopt dat het d\u00e9 oplossing is voor het kerstbomenprobleem waar de stad de afgelopen jaren de hele maand januari mee kampte. Afgedankte nordmannen, blauwsparren en andere bomen bleven soms wekenlang in de Amsterdamse straten liggen.", "Maar ondanks de duizend speciaal aangewezen inzamelpunten door de hele stad liggen kerstbomen ook dit jaar overal en nergens. Tussen containers, op parkeerplaatsen, midden op de stoep \u2013 het maakt veel Amsterdammers kennelijk weinig uit, zolang dat ding maar de deur uit is.", "Postjesweg, West. Beeld Nina Schollaardt", "Het is voor veel mensen nog even wennen, zegt een gemeentewoordvoerder. \u201cHet is een heel nieuw systeem, dus we verwachten niet dat we iedereen meteen hebben bereikt.\u201d", "Zwerfbomen", "Volgens de woordvoerder is de gemeente voorbereid op \u2018zwerfbomen\u2019. \u201cDie worden ook gewoon opgehaald. In de stadsdelen Centrum, West en Nieuw-West rijdt de groenvoorziening ook extra rondes om zwerfbomen op te pikken. In andere stadsdelen gaan ze met het grofvuil mee.\u201d", "De gemeente heeft nog geen beeld van het aantal kerstbomen dat w\u00e9l netjes naar een inzamelpunt wordt gebracht. \u201cWe zijn pas maandag begonnen met ophalen, dus daar is nog weinig over te zeggen. Maar we zien in elk geval wel dat daar ook bomen liggen.\u201d", "Overigens heeft het niet overal in de stad met de laksheid van de Amsterdammer te maken dat kerstbomen niet naar inzamelpunten worden gebracht. Zo is er op het Java- en KNSM-eiland (samen drieduizend huishoudens) niet een inzamelpunt te vinden. In andere delen van de stad, zoals Kadoelen en Floradorp, is slechts \u00e9\u00e9n punt voor de hele wijk. Volgens de woordvoerder zijn het de stadsdelen die locaties hebben aangedragen. Waarom sommige wijken zijn overgeslagen, is haar niet duidelijk.", "Chass\u00e9straat, West. Beeld Nina Schollaardt", "De problemen met kerstbomen zijn overigens allerminst nieuw. De afgelopen twee jaar lukte het de gemeente ook steeds niet de kerstbomen binnen een fatsoenlijke tijd op te halen. Vorig jaar was er, zei een gemeentewoordvoerder toen, \u2018geen rekening mee gehouden dat zo veel Amsterdammers hun boom rond dezelfde tijd aan de straat zouden zetten\u2019.", "Een jaar eerder waren het kapotte ophaalwagens die voor problemen zorgden. De belofte van een chocoladereep voor wie zijn kerstboom naar een van zes afvalpunten in de stad zou brengen, leverde toen ook weinig op.", "Duurzaam kerstboomcadeau De gemeente heeft dit jaar twee inzamelplekken ingericht waar je in ruil voor je kerstboom een duurzaam cadeau krijgt dat is gemaakt van kerstbomen. Stadsdeel Zuid", "Stadionplein, ter hoogte van nummer 29", "4 tot en met 10 januari", "Tussen 11.00-15.00 uur", "Stadsdeel West", "Wachterliedplantsoen", "Vrijdag 8, 15 en 22 januari", "Tussen 11.00-15.00 uur", "Keizersgracht, Centrum. Beeld Nina Schollaardt", "Reinier Claeszenplein, West. Beeld Nina Schollaardt", "Koningsplein, Centrum. Beeld Nina Schollaardt"], "authors": ["Josien Wolthuizen"], "keywords": ["ophaalbeleid", "nina", "slingeren", "ook", "vanouds", "van", "en", "een", "nieuw", "door", "het", "amsterdam", "voor", "op", "als", "ondanks", "beeld", "dat", "kerstbomen"], "pubDate": "2021-01-05T17:04:33Z", "publicationId": "a3002aeb-6d5a-3894-adcb-0212effbc567"}