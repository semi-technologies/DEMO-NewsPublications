{"id": "0660702d-f4b4-3d1a-9588-4e291dc17e27", "title": "Achtervolging door West in gestolen Range Rover eindigt in crash", "url": "https://www.parool.nl/amsterdam/achtervolging-door-west-in-gestolen-range-rover-eindigt-in-crash~b50e0233/", "summary": "Beeld Team Hoofdwegen AmsterdamAgenten zagen om 00.15 uur een als gestolen opgegeven Range Rover rijden en wilden de bestuurder aanhouden.\nToen de verdachte door drie politieauto's werd ingesloten op de Pieter Calandlaan, ging hij er via een fietspad en een groenstrook vandoor.\nUiteindelijk kwam de Range Rover tot stilstand door een botsing met een geparkeerde auto.\nAgenten konden de rennende man uiteindelijk op de De Clercqstraat in de kraag vatten.\nDe politie vraagt eigenaren van auto's die blikschade hebben door toedoen van de verdachte om aangifte te doen.", "paragraphs": ["Beeld Team Hoofdwegen Amsterdam", "Agenten zagen om 00.15 uur een als gestolen opgegeven Range Rover rijden en wilden de bestuurder aanhouden. Toen de verdachte door drie politieauto's werd ingesloten op de Pieter Calandlaan, ging hij er via een fietspad en een groenstrook vandoor.", "Wat volgde was een achtervolging waarbij zowat alle verkeersregels aan de laars werden gelapt. Vanaf de straat Tussen Meer tot aan het Bellamyplein reed de verdachte te hard, over het fietspad en negeerde hij een rood stoplicht. De man verloor vervolgens in de bocht van de Kwakerstraat naar de Bilderdijkkade vermoedelijk de controle over het stuur en ramde daarbij meerdere auto\u2019s. Uiteindelijk kwam de Range Rover tot stilstand door een botsing met een geparkeerde auto.", "Maar daar eindigde de vluchtpoging niet: de man stapte uit en ging te voet verder. Agenten konden de rennende man uiteindelijk op de De Clercqstraat in de kraag vatten. Zijn rijbewijs is ingevorderd.", "Er zijn geen gewonden gevallen. De politie vraagt eigenaren van auto's die blikschade hebben door toedoen van de verdachte om aangifte te doen."], "authors": ["Het Parool"], "keywords": ["zijn", "crash", "range", "achtervolging", "van", "man", "west", "en", "uiteindelijk", "een", "gestolen", "rover", "te", "het", "eindigt", "door", "verdachte"], "pubDate": "2021-01-06T13:37:12Z", "publicationId": "a3002aeb-6d5a-3894-adcb-0212effbc567"}