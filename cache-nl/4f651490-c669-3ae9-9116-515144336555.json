{"id": "4f651490-c669-3ae9-9116-515144336555", "title": "Zo werd \u2018Soldaat van Oranje\u2019 een mijlpaal in de Nederlandse filmgeschiedenis", "url": "https://trouw.nl/cultuur-media/zo-werd-soldaat-van-oranje-een-mijlpaal-in-de-nederlandse-filmgeschiedenis~b57b692a/", "summary": "Toen ik na het zien van De slag om de Schelde twitterde dat het een van beste Nederlandse oorlogsfilms ooit is, kreeg ik als eerste vraag: \u201cBeter dan Soldaat van Oranje?\u201dMorele dubbelzinnigheidSinds 1977 verschenen een heleboel nieuwe oorlogsfilms.\nMaar de bravoure van Soldaat van Oranje, gecombineerd met de morele dubbelzinnigheid van het handelen van de personages maakte de film lange tijd uniek.\nJuttmann duikt in zijn vlot geschreven boek in de de wordingsgeschiedenis van Soldaat van Oranje.\nOok dat draagt bij aan de magie van Soldaat van Oranje.\nBeeld Nationaal ArchiefEssentieel was de vraag hoe van het boek van Hazelhoff Roelfzema een spannend scenario te maken.", "paragraphs": ["Nu \u2018De slag om de Schelde\u2019 op het punt staat in de bioscopen te verschijnen, de meest grootschalige Nederlandse oorlogsfilm in tijden, is het een gelukkig toeval dat Bart Juttmanns boek over \u2018Soldaat van Oranje\u2019 verschijnt. Paul Verhoevens film uit 1977 gebaseerd op de oorlogsjaren van Erik Hazelhoff Roelfzema en een groep vrienden/kennissen, is deel geworden van het collectieve bewustzijn en heeft de lat voor het maken van Nederlandse oorlogsfilms hoog gelegd. Toen ik na het zien van De slag om de Schelde twitterde dat het een van beste Nederlandse oorlogsfilms ooit is, kreeg ik als eerste vraag: \u201cBeter dan Soldaat van Oranje?\u201d", "Morele dubbelzinnigheid", "Sinds 1977 verschenen een heleboel nieuwe oorlogsfilms. \u2018Pastorale 1943\u2019 al een jaar later, \u2018Het bittere kruid\u2019 en de afgelopen jaren onder meer \u2018S\u00fcskind\u2019 en \u2018Bankier van het Verzet\u2019. Maar de bravoure van Soldaat van Oranje, gecombineerd met de morele dubbelzinnigheid van het handelen van de personages maakte de film lange tijd uniek. En zelfs veel eigentijdse films over de oorlog steken bleek af bij Verhoevens film. Dat de musical vervolgens tien jaar onafgebroken kon worden opgevoerd \u2013 hoewel die een minder gelaagd verhaal vertelt dan de film \u2013 zegt veel over de aantrekkingskracht van het verhaal. Zoals Juttmann opmerkt: \u201cEr bleek een coronacrisis voor nodig om \u2019m stil te leggen\u201d.", "Juttmann duikt in zijn vlot geschreven boek in de de wordingsgeschiedenis van Soldaat van Oranje. Hij sprak onder meer met Paul Verhoeven, scenarist Gerard Soeteman en producent Rob Houwer. Drie mannen zonder wie de film nooit een mijlpaal in de Nederlandse filmgeschiedenis was geworden. Drie mannen die een belangrijke rol zouden blijven spelen in de Nederlandse en zoals bekend ook de internationale filmwereld. Ook dat draagt bij aan de magie van Soldaat van Oranje.", "Rutger Hauer (links) en Jeroen Krabb\u00e9 bij aankomst van de filmpremi\u00e8re in 1977. Beeld Nationaal Archief", "Essentieel was de vraag hoe van het boek van Hazelhoff Roelfzema een spannend scenario te maken. Terecht besteedt Juttmann daar de nodige ruimte aan, hoewel je als lezer die de film niet onlangs nog heeft gezien soms overvoerd dreigt te raken door de vele namen van personages en de variaties in de verschillende scriptversies. Sommige hoofdstukken, zoals over de poging \u2018Soldaat van Oranje 2\u2019 van de grond te krijgen en over verdere carri\u00e8res van Verhoeven, Soeteman en Houwer zijn in feite overbodig.", "Biefstuk door de lucht", "Andere hoofdstukken, zoals over de onstuimige productie en de cruciale muziek van Rogier van Otterloo, verkennen een belangrijk deel van de Nederlandse filmgeschiedenis. Het boek geeft de ruimte aan anekdotes over de botsende persoonlijkheden van de makers (\u2018ik herinner me dat de biefstuk na een draaidag letterlijk door de lucht vloog\u2019) maar wijdt ook een sterk hoofdstuk aan de cameravoering in de film.", "Juttmann heeft zich duidelijk goed ingelezen, hoewel je het gevoel houdt dat het grootste deel van al die achtergronden buiten het boek is gebleven. Begrijpelijk, want dit is een boek voor een groot publiek.", "Toch zijn er ook prikkelende idee\u00ebn in te vinden. Theu Boermans, die de musical regisseerde, noemt het \u2018ook maar een theorie\u2019, maar verklaart het succes van het verhaal \u2018dat de ziel van Nederland raakt\u2019 door te stellen dat Nederland geen natiestaat is zoals andere landen. \u201cWe zijn een compromis tussen katholieken en protestanten. Door de bezetting werden we eindelijk \u00e9\u00e9n land en ik denk dat daarom verschillende generaties nog steeds naar de musical komen.\u201d", "Bart Juttmann", "Op zoek naar Soldaat van oranje. De geschiedenis van de Nederlandse filmklassieker", "ITFB; 272 blz. \u20ac19,95"], "authors": ["Ronald Rovers"], "keywords": ["soldaat", "van", "zo", "boek", "en", "een", "mijlpaal", "dat", "film", "te", "werd", "het", "filmgeschiedenis", "nederlandse", "oranje"], "pubDate": "2020-12-25T12:52:00Z", "publicationId": "b66cd8e4-4294-3571-bcd7-e490527f1a48"}