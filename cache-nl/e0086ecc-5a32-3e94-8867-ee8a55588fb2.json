{"id": "e0086ecc-5a32-3e94-8867-ee8a55588fb2", "title": "De European Film Awards maken er maar een digitaal feestje van", "url": "https://www.parool.nl/kunst-media/de-european-film-awards-maken-er-maar-een-digitaal-feestje-van~b665ea38/", "summary": "De European Film Awards, de Europese tegenhanger van de Oscars, gaan vanaf dinsdag wel digitaal.\nDe 33ste European Film Awardsceremonie, die eigenlijk in Reykjavik zou zijn, wordt zaterdagavond 12 december zonder publiek gestreamd vanuit Berlijn, de zetel van de European Film Academy, en is via een livestream in heel Europa gratis te volgen.\nVrijdag worden de European Film Awards voor de beste komedie en de animatiefilm vergeven.\nInstinct, de debuutfilm van Halina Reijn met \u00adCarice van Houten en Marwan Kenzari in de hoofdrollen, is een van de zes kanshebbers op de Discovery Award.\nMet acht prijzen was The Favourite van de Griekse regisseur Yorgos Lanthimos vorig jaar de grote winnaar van de European Film Awards.", "paragraphs": ["Instinct, de debuutfilm van Halina Reijn met \u00adCarice van Houten en Marwan Kenzari in de hoofdrollen, is een van de zes kanshebbers op de Discovery Award", "De Academy of Motion Picture Arts and Sciences maakte vorige week \u00adbekend dat de Oscars komend jaar \u2018gewoon\u2019 worden uitgereikt in het Dolby Theatre in Los Angeles. Vanwege het coronavirus was de uitreiking al wel verzet, van 28 februari naar 25 april, maar de organisatie hoopt dat het virus dan zover onder controle is dat de zaal vol sterren kan zitten.", "De European Film Awards, de Europese tegenhanger van de Oscars, gaan vanaf dinsdag wel digitaal. De 33ste European Film Awardsceremonie, die eigenlijk in Reykjavik zou zijn, wordt zaterdagavond 12 december zonder publiek gestreamd vanuit Berlijn, de zetel van de European Film Academy, en is via een livestream in heel Europa gratis te volgen. \u201cDe tijd waarin we leven, vraagt om innovatie en extra creativiteit,\u201d aldus EFA-voorzitter Mike Downey, die ook een voordeel ziet: \u201cMet deze andere aanpak kunnen we meer aandacht besteden aan de verschillende prijzen.\u201d", "De serie uitzendingen, The EFAs at Eight getiteld, begint vanavond met een paneldiscussie over de \u2018herstructurering en hergroepering van de \u00adEuropese filmindustrie\u2019, met onder anderen de Engelse regisseur Mark Cousins (die de nieuwe EFA Award voor Innovative Storytelling ontvangt voor zijn 14 uur durende documen\u00adtaire Women Make Film), de Poolse regisseur Agnieszka Holland en de Deense regisseur Thomas Vinterberg.", "Woensdagavond worden vanaf klokslag 8 uur zeven \u2018Excellence Awards\u2019 uitgereikt, de prijzen voor camerawerk, montage, production design, haar & make-up, muziek, geluid en \u00advisual effects. Donderdag staan onder meer de prijs voor de beste korte film en de Co-Production Award op het programma. Vrijdag worden de European Film Awards voor de beste komedie en de animatiefilm vergeven. De grote finale is zaterdagavond; dan worden vanuit het Futurium in Berlijn achtereenvolgens de prijzen voor \u00adbeste documentaire, ontdekking, \u00adactrice, acteur, scenarioschrijver, regisseur en beste film uitgereikt.", "Het aantal Nederlandse kanshebbers is \u2013 vooralsnog \u2013 gering. Instinct, de debuutfilm van Halina Reijn met \u00adCarice van Houten en Marwan Kenzari in de hoofdrollen, is een van de zes kanshebbers op de Discovery Award. Another Round van Thomas Vinterberg \u2013 gecoproduceerd door het Amsterdamse Topkapi Films \u2013 en Berlin Alexanderplatz van de Afghaans-Duitse regisseur Burhan Qurbani \u2013 gecoproduceerd door het Amsterdamse Lemming Film \u2013 zijn in meerdere categorie\u00ebn genomineerd.", "De winnaars in de belangrijkste \u00adcategorie\u00ebn worden bepaald door de ruim 3800 EFA-leden. Met acht prijzen was The Favourite van de Griekse regisseur Yorgos Lanthimos vorig jaar de grote winnaar van de European Film Awards.", "The EFAs at Eight is te volgen via iffr.com en europeanfilmawards.eu."], "authors": ["Jan Pieter Ekker"], "keywords": ["van", "film", "regisseur", "het", "maar", "met", "awards", "digitaal", "worden", "een", "european", "en", "feestje", "maken", "er", "voor"], "pubDate": "2020-12-08T09:24:49+01:00", "publicationId": "a3002aeb-6d5a-3894-adcb-0212effbc567"}