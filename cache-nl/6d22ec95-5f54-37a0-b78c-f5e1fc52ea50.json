{"id": "6d22ec95-5f54-37a0-b78c-f5e1fc52ea50", "title": "In het Maastrichtse hotel FitzRoy waan je je in Parijs of Nice", "url": "https://volkskrant.nl/de-gids/in-het-maastrichtse-hotel-fitzroy-waan-je-je-in-parijs-of-nice~bc9f7e33/", "summary": "Een hotel boeken is geen kunst, maar een bijzonder hotel vinden, daar hebben onze reisredacteuren zicht op.\nDeze week: hotel FitzRoy in Maastricht.\nHotel FitzRoy aan de rand van het Sphinx-kwartier huist in een monumentaal pand achter een statig hek met ijzeren punten.\nHotel FitzRoy, open sinds 2018, is vernoemd naar de Britse wereldreiziger Robert FitzRoy uit de 19de eeuw.\nRemco Brouwer wilde voor zijn vierde hotel in het \u2018Parijs van het Zuiden\u2019 zijn reizigers een plek bieden waar je ook een dag kunt blijven rondhangen.", "paragraphs": ["Een hotel boeken is geen kunst, maar een bijzonder hotel vinden, daar hebben onze reisredacteuren zicht op. Deze week: hotel FitzRoy in Maastricht.", "De entree lijkt van massief marmer met hier een daar grote plantenbakken vol groene palmen. Je denkt even in Parijs te zijn, of in Nice, maar het blijkt gewoon Maastricht. Hotel FitzRoy aan de rand van het Sphinx-kwartier huist in een monumentaal pand achter een statig hek met ijzeren punten.", "Hotel FitzRoy, open sinds 2018, is vernoemd naar de Britse wereldreiziger Robert FitzRoy uit de 19de eeuw. Remco Brouwer wilde voor zijn vierde hotel in het \u2018Parijs van het Zuiden\u2019 zijn reizigers een plek bieden waar je ook een dag kunt blijven rondhangen. Geen reden, eigenlijk, om de deur uit te gaan. Bestel een aperitief in de grote binnentuin en je waant je op een terras aan de Cote d\u2019 Azur, compleet met witte stoeltjes en grote zwarte parasols.", "De keuken serveert Franse klassiekers en huisgemaakte limonade met verse dingetjes uit de kruidentuin. Drie van de zestien kamers grenzen aan de tuin met een eigen patio. De ontwerper moet hebben gedacht: we bewaren de hoge plafonds en 19de-eeuwse details, maar we voegen hier en daar knallende kleuren toe \u2013 zoals een knalgroen halletje \u2013 zodat het geheel toch een moderne draai krijgt.", "Dat de receptie zich in de eetzaal bevindt, waardoor we ietwat ongemakkelijk inchecken met onze koffers naast de dinerende gasten, nemen we voor lief. En als je toch de deur uit wilt \u2013 op ontdekkingsreis \u2013 dan wandel je in het naastgelegen industri\u00eble Sphinxkwartier langs de opgeknapte fabriekspanden, drink je koffie bij een van de cafeetjes bij \u2019t Bassin of ga je naar de film in de oude energiecentrale bij Lumi\u00e8re Cinema.", "Kamers vanaf \u20ac89", "Beeld FitzRoy hotel"], "authors": ["No\u00ebl Van Bemmel", "Marie Wanders"], "keywords": ["van", "fitzroy", "het", "nice", "met", "zijn", "hotel", "een", "je", "parijs", "en", "maastrichtse", "uit", "waan"], "pubDate": "2020-02-14T15:01:06+01:00", "publicationId": "1a359314-37ee-33a8-8de7-301d3eb2ed28"}