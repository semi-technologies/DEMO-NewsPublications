{"id": "b6998254-1260-3a62-ab4e-db17a5b358c6", "title": "Come Away kijkt hoe het was geweest als Alice (uit Wonderland) en Peter Pan broer en zus waren geweest \u2605\u2605\u2606\u2606\u2606", "url": "https://volkskrant.nl/cultuur-media/come-away-kijkt-hoe-het-was-geweest-als-alice-uit-wonderland-en-peter-pan-broer-en-zus-waren-geweest~b92455d5/", "summary": "In de wereld van Alice, Peter en David kan een stok als je even niet oplet veranderen in een zwaard of een boog.\nEen oude roeiboot wordt een piratenschip.\nEr ligt bovendien een intrigerend idee aan de film ten grondslag: wat als Alice uit Alice in Wonderland en Peter Pan broer en zus waren geweest?\nEn alles is even beeldschoon vormgegeven in dit oude Engeland, met Londen als pittoreske stinkstad en het frisse platteland.\nVoor de duidelijkheid: dit sprookje is dus niet voor de kleinsten, maar voor (bijna-)volwassenen die hun eigen verbeelding nog kunnen omarmen.", "paragraphs": ["Angelina Jolie als Rose Littleton en David Oyelowo als Jack Littleton in \u2018Come Away\u2019.", "In de wereld van Alice, Peter en David kan een stok als je even niet oplet veranderen in een zwaard of een boog. Een oude roeiboot wordt een piratenschip. Heerlijk, hoe de fantasyfilm Come Away de kinderlijke fantasie letterlijk weet te verbeelden.", "Er ligt bovendien een intrigerend idee aan de film ten grondslag: wat als Alice uit Alice in Wonderland en Peter Pan broer en zus waren geweest? Come Away vertelt een alternatieve ontstaansgeschiedenis, waarbij scenarist Marissa Kate Goodhill en regisseur Brenda Chapman (Brave) elementen uit de twee wereldberoemde boeken door elkaar klutsen. Krokodillen, zakhorloges, de fee Tinkerbell, de gekke hoedenmaker: alles grijpt op een verrassende manier in elkaar. En alles is even beeldschoon vormgegeven in dit oude Engeland, met Londen als pittoreske stinkstad en het frisse platteland. Je krijgt spontaan zin om de vingers te laten glijden over het behang en langs de gordijnen van zwaar fluweel.", "Angelina Jolie lijkt niet helemaal op haar plaats als fantasierijke moeder, maar wat zij mist aan warmte wordt in overdaad gecompenseerd door David Oyelowo, als vader van het gezin, en de kinderen \u2013 Keira Chansa voorop \u2013 zijn onweerstaanbaar.", "En toch gaat het hopeloos mis: ergens na een half uur neemt de film een verkeerde afslag. Zowel Peter Pan als Alice in Wonderland zijn coming-of-ageboeken waarin de werkelijkheid wordt omgezet in fantasie om het hele proces van kind naar volwassene te verzachten. Maar in Come Away is opgroeien nog niet akelig genoeg. In het zwalkende scenario krijgen de kinderen een dode broer voor de kiezen, een vader met gokschulden wiens hand wordt verbrijzeld en een rouwende moeder die zich volledig voor hen afsluit. \u2018Dit is een toverdrankje voor volwassenen\u2019, zegt zij tegen haar dochter, als ze aan haar kaptafel haar glas nog eens volschenkt. De kinderen beleven ondertussen griezelige avonturen waarbij de grens tussen werkelijkheid en fantasie vervaagt.", "Voor de duidelijkheid: dit sprookje is dus niet voor de kleinsten, maar voor (bijna-)volwassenen die hun eigen verbeelding nog kunnen omarmen. Maar zelfs dan wordt Come Away steeds problematischer. De magie kan namelijk helemaal niet verbergen hoe intens grimmig en naargeestig het allemaal is. De verbeelding, die in het begin nog zo verleidelijk is, wordt hier onbedoeld ontmaskerd als psychologisch vluchtmiddel. Wat de film beoogt is een magische wereld cre\u00ebren waarin je wilt verdwijnen; dit is er een waar je het liefst weer uit wilt."], "authors": ["Floortje Smit"], "keywords": ["van", "wonderland", "als", "geweest", "hoe", "het", "pan", "voor", "come", "waren", "peter", "nog", "zus", "een", "wordt", "en", "uit", "niet", "kijkt"], "pubDate": "2020-12-09T17:58:46+01:00", "publicationId": "1a359314-37ee-33a8-8de7-301d3eb2ed28"}