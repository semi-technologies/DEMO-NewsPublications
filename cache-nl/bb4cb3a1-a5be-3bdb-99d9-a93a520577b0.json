{"id": "bb4cb3a1-a5be-3bdb-99d9-a93a520577b0", "title": "Er is een \u2018big problem\u2019 in de zorg maar Nederland blijft steken in een BIG-probleem", "url": "https://trouw.nl/opinie/er-is-een-big-problem-in-de-zorg-maar-nederland-blijft-steken-in-een-big-probleem~b0ab3e28/", "summary": "Een bestuurder van verpleeghuizen: \u2018Waar we op vastlopen is het structureel tekort aan professionals, verpleegkundigen en verzorgenden IG.\u2019 (Dagblad van het Noorden, 28 dec.)Waar vind je zo snel gediplomeerde professionals?\nVertel de professionals die het Nederlands niet machtig zijn dat er sprake is van een \u2018big problem\u2019 en laat de Nederlandse variant dan spreken van een \u2018BIG-probleem\u2019.\nZe hadden veel reacties ontvangen en een selectie gemaakt van sollicitanten die wel of geen ervaring hebben in de zorg en wel of geen BIG-registratie hebben.\n\u2018We hebben ervoor gekozen om de mensen die geen of een verlopen BIG registratie hebben niet te benaderen.\nHelaas is een verlopen BIG-registratie erger dan de nood.", "paragraphs": ["Een verlopen registratie als verpleegkundige is kennelijk erger dan de noodsituatie in verpleeghuizen, concludeert Robbert Jansen nadat het aanbod van zijn vrouw om in te springen is afgewezen.", "In de verpleeghuizen is er een noodsituatie. Het leger en studenten worden ingezet. Vrijwilligers schieten te hulp. Maar daarmee is de nood niet opgelost. Een bestuurder van verpleeghuizen: \u2018Waar we op vastlopen is het structureel tekort aan professionals, verpleegkundigen en verzorgenden IG.\u2019 (Dagblad van het Noorden, 28 dec.)", "Waar vind je zo snel gediplomeerde professionals? Je zou zeggen dat men wel uitgedacht is. Misschien helpt adverteren in het Engels? Vertel de professionals die het Nederlands niet machtig zijn dat er sprake is van een \u2018big problem\u2019 en laat de Nederlandse variant dan spreken van een \u2018BIG-probleem\u2019. Mijn vrouw rondde in 2005 de opleiding HBO Verpleegkunde af en werkte een aantal jaar in de zorg. Na een paar jaar besloot ze wat anders te gaan doen. Haar voor de zorg benodigde BIG-registratie verliep in 2014.", "Op 18 maart 2020 maakte toenmalig minister Bruins bekend dat voormalige verpleegkundigen en artsen van wie de registratie in het BIG-register is verlopen na 1 januari 2018, bij uitzondering weer aan de slag mochten in de zorg, zonder dat zij zich opnieuw in het register inschrijven. Daar valt de groep waartoe mijn vrouw behoort dus buiten. Je opnieuw BIG laten registreren kost minimaal 1000 euro.", "Gediplomeerde verpleegkundigen hadden met liefde willen bijspringen", "In september legde ik het ministerie van VWS de vraag voor of deze kosten kunnen worden vergoed om zo het tekort aan gediplomeerd zorgpersoneel snel iets te verkleinen. Er kwam nooit een reactie. Toen half december de roep om opgeleide verpleegkundigen steeds luider klonk, reageerde mijn vrouw op een oproep van de Zorggroep Groningen. Ze kreeg te horen dat er voldoende BIG-geregistreerden zich hadden gemeld. Ze hadden veel reacties ontvangen en een selectie gemaakt van sollicitanten die wel of geen ervaring hebben in de zorg en wel of geen BIG-registratie hebben. \u2018We hebben ervoor gekozen om de mensen die geen of een verlopen BIG registratie hebben niet te benaderen. Wij begrijpen dat je BIG-registratie verlopen is. Helaas betekent dit dat we voor nu geen gebruik maken van je aangeboden diensten.\u2019", "Kortom: verschillende gediplomeerde verpleegkundigen hadden met liefde willen bijspringen. Helaas is een verlopen BIG-registratie erger dan de nood. Eerst worden het leger en studenten zonder diploma te hulp gevraagd.", "Dit is geen open sollicitatie voor mijn vrouw. Als de overheid een tip wil hoe dit varkentje te wassen: doe eens iets aan dat BIG-probleem.", "Lees ook:", "Roep om inzet van het leger in Groningse en Twentse verpleeghuizen. \u2018We naderen het zwartste scenario\u2019", "De nood is hoog in de verpleeghuizen waar medewerkers en bewoners zijn besmet met corona. Er is dringend behoefte aan extra personeel."], "authors": ["Robbert Jansen"], "keywords": ["bigprobleem", "steken", "blijft", "er", "vrouw", "te", "verpleegkundigen", "nederland", "van", "big", "en", "verpleeghuizen", "een", "problem", "verlopen", "het", "maar", "dat", "zorg"], "pubDate": "2021-01-07T14:14:00Z", "publicationId": "b66cd8e4-4294-3571-bcd7-e490527f1a48"}