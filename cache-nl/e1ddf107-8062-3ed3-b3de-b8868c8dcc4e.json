{"id": "e1ddf107-8062-3ed3-b3de-b8868c8dcc4e", "title": "Melken met boerin Annemiek uit Tynaarlo. De blikvanger van Boer zoekt Vrouw richt zich nu vooral op de koeien", "url": "https://www.dvhn.nl/drenthe/Melken-met-boerin-Annemiek-ik-ben-niet-actief-op-zoek-naar-nieuwe-relatie-26272024.html", "summary": "Dagblad van het Noorden blikt traditiegetrouw terug op het afgelopen jaar.\nBoerin Annemiek Koekoek (26) uit Tynaarlo was de blikvanger van Boer zoekt Vrouw \u00e9n actief bij de boerenprotesten.\nHij helpt bij het opstarten van het melken en gaat dan naar de loopstal.\nHaar leeftijd en haar knappe verschijning maakten haar tot de blikvanger van het populaire tv-programma van presentatrice Yvon Jaspers.\nIk hoop dat die coronatoestanden volgend jaar gauw over zijn en dat ik op een feestje een vent tegen het lijf loop die bij me past.\u201d", "paragraphs": ["Dagblad van het Noorden blikt traditiegetrouw terug op het afgelopen jaar. Vandaag februari. Boerin Annemiek Koekoek (26) uit Tynaarlo was de blikvanger van Boer zoekt Vrouw \u00e9n actief bij de boerenprotesten.", "Het is zes uur in de ochtend. Het is pikkedonker bij de boerderij van Annemiek Koekoek en haar vader Henk. Alleen in de melkstal brandt licht. Daar staan vader en dochter de eerste koeien te melken. ,,Goedemorgen, via die deur kun je naar binnen. Er hangt nog een overall van mijn vader, trek die maar aan\u201d, zegt Annemiek.", "De jonge boerin heeft roze plastic handschoenen aan deze morgen. ,,Mooi h\u00e8, gekregen van onze dierenarts. Hij wilde ze wel ruilen. Ruik er maar eens aan. Er zit een kauwgomballengeur aan. Lekker toch?\u201d", "In haar element", "Annemiek Koekoek is in haar element in de melkstal. De koeien zijn haar pakkie an, haar vader doet de akkerbouw en de techniek op de boerderij. Hij helpt bij het opstarten van het melken en gaat dan naar de loopstal.", "Vanmorgen worden er 96 koeien gemolken. \u201eVeertien staan droog, die zijn met zwangerschapsverlof\u201d, legt Annemiek uit. Behendig maakt ze de uiers schoon, plaatst de vier rubberen zuignappen om de spenen en desinfecteert die als de koe gemolken is. Er kunnen zestien koeien tegelijk in de melkstal, acht aan elke zijde.", "Bewogen jaar", "De donkerblonde boerin van zesentwintig lentes maakte een bewogen jaar mee. Ze was de enige boerin in het seizoen van Boer zoekt Vrouw . Haar leeftijd en haar knappe verschijning maakten haar tot de blikvanger van het populaire tv-programma van presentatrice Yvon Jaspers. Ze kreeg 633 brieven, de meeste van de tien deelnemers.", "Maar helaas. Van de drie uitverkoren mannen bleef niemand hangen. Steven verliet als eerste de boerderij in Tynaarlo en Jelte uit Friesland en paardenfokker Erik uit Gelderland verlieten op dezelfde dag huize Koekoek. Met Erik had ze het beste gevoel, maar omdat hij gebonden was aan zijn fokkerij liep ook dat mis. ,,Heel eerlijk, ik was niet verliefd. Op alle drie niet. Maar Erik paste hier wel het beste.\u201d", "Yvon Jaspers wist niet wat haar overkwam. Alle drie mannen weg bij de populairste boer. Ze vloog in haar pick-uptruck naar Tynaarlo om de boel te redden. Ze spitte met Annemiek nogmaals de brieven door en toen reed Bram uit Brabant op de motor het erf op. Het werd ook niets.", "Zomerliefde", "Nadat de rust in huize Koekoek was teruggekeerd, leek er afgelopen zomer toch een mooie liefde te ontstaan. Via Instagram, waarop ze ruim 44.000 volgers heeft, kwam Annemiek in contact met een jongen uit Soest. ,,Een leuke vent, spontaan en met humor. We hebben het vijf maanden volgehouden en zijn samen acht dagen op vakantie geweest naar Portugal. Dat was best leuk.\u201d", ",,Maar daar kwam ook het probleem aan de orde waar ik elk keer bij relaties tegenaan loop. Ik ben boerin en kan niet lang weg van de boerderij. Ik heb wel om de veertien dagen een weekend vrij, maar als er iets op de boerderij moet gebeuren, moet ik er zijn. Werk en priv\u00e9 gescheiden houden, dat lukt als boer niet. Ik wil best een jaartje reizen voor een relatie, maar mijn partner moet uiteindelijk hier komen wonen. Dat is belangrijk voor mij.\u201d", "Boerenprotesten", "Annemiek kwam dit jaar ook op andere wijze in het nieuws. Ze was als boerin en bestuurslid van het Drents Agrarisch Jongeren Kontakt aanwezig bij de boerenprotesten bij het provinciehuis in Assen en bij het RIVM in Bilthoven, vanwege de stikstofmetingen en de voermaatregel van minister Carola Schouten van landbouw.", ",,Die voermaatregel is gelukkig van tafel. We zouden onze koeien minder eiwitten mogen geven omdat dat te veel stikstof in de mest zou opleveren. Maar veeartsen dachten dat de dieren dan ziek zouden worden. Geen boer laat zijn koeien ziek worden.\u201d", "Maar strengere maatregelen lijken onontkoombaar vanwege CO2-uitstoot, stikstofbeleid en andere klimaatregelen, realiseert Annemiek Koekoek zich. ,,Er wordt wel eens vergeten dat boeren voedsel produceren voor iedereen. Wij krijgen vaak de zwarte piet toegespeeld. Jonge boeren krijgen in de toekomst steeds meer te maken met milieumaatregelen. Maar de wereldbevolking groeit nog steeds en iedereen heeft recht op eten. Dat kan niet zonder boeren. Het zou fijn zijn als sommige mensen dat iets meer beseffen.\u201d", "Weer alleen", "Annemiek is weer alleen in haar appartement dat is afgetimmerd in de stal van de boerderij. Af en toe krijgt ze nog wel eens een verzoek om een date. ,,Ik ben niet actief op zoek naar een nieuwe relatie. Ik vind het zo\u2019n gedoe. Zo\u2019n blind date met iemand van wie je niets weet heb ik liever niet meer.\u201d", "Hoe moet het dan verder met Annemiek Koekoek? ,,Tsja, goeie vraag. Ik val op grappige, intelligente mannen, die iets met de agrarische sector hebben. Die snappen wat het werk op een boerderij inhoudt. Maar geen boer, ik wil dat hij \u2018s avonds over zijn werk vertelt en ook naar mij kan luisteren. Ik hoop dat die coronatoestanden volgend jaar gauw over zijn en dat ik op een feestje een vent tegen het lijf loop die bij me past.\u201d"], "authors": ["Willem Dekker"], "keywords": ["zoekt", "van", "haar", "zich", "uit", "een", "ik", "vrouw", "het", "tynaarlo", "richt", "nu", "en", "op", "ze", "dat", "vooral", "zijn"], "pubDate": null, "publicationId": "bb59becc-5bf6-3c6d-8cdd-d41716890d16"}