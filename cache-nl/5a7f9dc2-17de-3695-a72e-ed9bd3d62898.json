{"id": "5a7f9dc2-17de-3695-a72e-ed9bd3d62898", "title": "Aegon gaat mes in kleine markten en in kosten zetten", "url": "https://www.telegraaf.nl/financieel/1374445222/aegon-gaat-mes-in-kleine-markten-en-in-kosten-zetten", "summary": "Aegon gaat zich richten op drie kernmarkten: de Verenigde Staten, Nederland en het Verenigd Koninkrijk, de groeimarkten Spanje en Portugal, Brazili\u00eb en China, plus \u00e9\u00e9n wereldwijde vermogensbeheerder.\nIn kleine markten of landen met kleine posities is het bedrijf \u201egeneigd\u201d te vertrekken.\nDaarnaast gaat Aegon zijn verzekeringsdiensten tegen het licht houden en mogelijk stoppen met bepaalde activiteiten.\nVerder wil Aegon zijn dividend laten toenemen, waarbij voor 2023 wordt gemikt op een winstuitkering voor aandeelhouders van 0,25 euro per aandeel.\n\u201eWe nemen flinke stappen om Aegon te transformeren om zo de prestaties te verbeteren en waarde te cre\u00ebren voor onze klanten en aandeelhouders\u201d, aldus Friese.", "paragraphs": ["Aegon gaat zich richten op drie kernmarkten: de Verenigde Staten, Nederland en het Verenigd Koninkrijk, de groeimarkten Spanje en Portugal, Brazili\u00eb en China, plus \u00e9\u00e9n wereldwijde vermogensbeheerder. In kleine markten of landen met kleine posities is het bedrijf \u201egeneigd\u201d te vertrekken. Eerder verkocht Aegon al zijn activiteiten in Centraal- en Oost-Europa. Daarnaast gaat Aegon zijn verzekeringsdiensten tegen het licht houden en mogelijk stoppen met bepaalde activiteiten.", "De verzekeraar wil op deze wijze zijn kapitaal beter gaan inzetten en winstgevender worden. Daarnaast houdt Aegon zijn verzekeringsdiensten tegen het licht. De nieuwe verkoop van sommige producten in de VS en Nederland zal worden gestopt en de opties voor bepaalde verzekeringsactiviteiten in de VS worden bekeken.", "De beoogde kostenbesparingen van 400 miljoen euro moeten in 2023 worden behaald. Dat zou een verlaging van de kostenbasis met 13 procent zijn ten opzichte van 2019. Aegon denkt bijvoorbeeld kosten te kunnen besparen door minder kantoorruimte nodig te hebben of te snijden in reiskosten. Er zullen volgens het bedrijf ook banen verloren gaan, maar concrete cijfers werden niet genoemd. \u201eWe hebben een moza\u00efek aan verschillende initiatieven om kosten te besparen\u201d, zei Friese in een toelichting.", "Aegon gaat wel 150 miljoen euro investeren in initiatieven voor groei. Dat kan weer leiden tot nieuwe banen bij het bedrijf. Daar komen nog eenmalige investeringen van 650 miljoen euro bovenop in de komende jaren. Verder wil Aegon zijn dividend laten toenemen, waarbij voor 2023 wordt gemikt op een winstuitkering voor aandeelhouders van 0,25 euro per aandeel. Daarnaast moet de schuld worden verlaagd naar 5 miljard tot 5,5 miljard euro in 2023, van de huidige 6,6 miljard euro.", "\u201eWe nemen flinke stappen om Aegon te transformeren om zo de prestaties te verbeteren en waarde te cre\u00ebren voor onze klanten en aandeelhouders\u201d, aldus Friese. Volgens de topman worden \u201eechte keuzes\u201d gemaakt om de resultaten op te krikken van de verzekeraar die volgens hem de laatste tijd zijn achtergebleven."], "authors": ["Den Haag", "Afn"], "keywords": ["euro", "van", "zetten", "het", "op", "mes", "zijn", "gaat", "voor", "worden", "en", "te", "markten", "aegon", "kosten", "kleine"], "pubDate": null, "publicationId": "eaaf7e23-4e36-3c2d-bfe0-80f3507a250a"}