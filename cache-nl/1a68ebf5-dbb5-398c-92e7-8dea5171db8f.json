{"id": "1a68ebf5-dbb5-398c-92e7-8dea5171db8f", "title": "Onder de bezielende leiding van Clean Pete-zangeres Loes Wijnhoven zingt het Hart-Koor door", "url": "https://volkskrant.nl/cultuur-media/onder-de-bezielende-leiding-van-clean-pete-zangeres-loes-wijnhoven-zingt-het-hart-koor-door~b72880a6/", "summary": "Maar als het aan het RIVM ligt, houden de circa \u00e9\u00e9n miljoen koorzangers in Nederland hun monden.\n\u2018Hier moeten jullie echt als een kerstengel klinken\u2019, zegt Wijnhoven als het koor het \u2018falalalala\u2019 zingt.\nHet moment dat het publiek smelt, is als het Hart-Koor het podium op komt.\nOok voor de zangers is dat het hoogtepunt van het jaar, zegt koorlid Cecile.\nDesnoods gaan we een guerrillaconcert geven in het park, hoor.\u2019Sowieso gaan ze het volgend jaar \u2018overdadig goedmaken\u2019 met het koor.", "paragraphs": ["Ondanks het advies om niet samen te zingen, repeteren sommige koren toch door. Zoals het Hart-Koor uit Boxmeer van Loes Wijnhoven (bekend van Clean Pete). Het jongerenkoor is niet alleen een plek om met muziek bezig te zijn, het is ook een veilige gemeenschap.", "\u2018Joehoe! Buurvrouw! Koffie!\u2019, schalt het dinsdagavond door de kleine zaal van theater De Weijer in Boxmeer. De veertien meiden en \u00e9\u00e9n jongen van het Hart-Koor doen een inzingoefening. Hun inzet begint steeds een stapje hoger op de toonladder. \u2018Hou die bovenste toon goed rond\u2019, zegt dirigent Loes Wijnhoven (30). \u2018Er mag wat vibrato op. Probeer eens heel klassiek te klinken.\u2019", "Het Hart-Koor, officieel voor leden tussen de 12 en 18 (maar ook met een paar studenten), doet niets illegaals. De zangers houden keurig vier rode stoeltjes afstand. Toch voelt het alsof ze iets stiekems aan het doen zijn. Tussen 19 november en 1 december was het in Nederland verboden om in groepsverband te zingen, met uitzondering van professionals en kinderen tot en met 12 jaar. Sinds de inwerkingtreding van de coronawet ontbreekt de wettelijke basis om koorzang te verbieden.", "Maar als het aan het RIVM ligt, houden de circa \u00e9\u00e9n miljoen koorzangers in Nederland hun monden. Het verbod is omgezet in een \u2018dringend advies\u2019. Niet zonder reden: ook in Nederland waren er incidenten waar hele koren met het coronavirus werden besmet.", "Verbonden", "Voor het Hart-Koor was het zwaar, vertelt Loes Wijnhoven tijdens de pauze. Dit is pas de tweede repetitie sinds maart dat (bijna) iedereen weer bij elkaar is \u2013 er waren twee lockdowns en een zomervakantie. \u2018We repeteerden elke week via Zoom. Dan was het eerst tien minuutjes: h\u00e9, hoe is het met jou? Voor elke stemgroep had ik een partij ingezongen, dan ging iedereen op mute en konden ze een kwartier met die mp3 meezingen. Daarna kwam iedereen bij elkaar.\u2019", "Toch ontbrak er iets. \u2018Ik heb dit koor bijna vijf jaar geleden opgericht\u2019, vertelt Wijnhoven. \u2018De leden komen uit verschillende dorpen, zitten op andere scholen, ze zijn niet even oud, maar ze voelen zich erg verbonden doordat ze allemaal zo van muziek houden en hier elke week anderhalf uur samenkwamen. Ze nemen het koor ook allemaal heel serieus, ze hebben in hun bio\u2019s op Instagram staan dat ze bij Hart-Koor zingen. Het is een belangrijk onderdeel van hun identiteit, ze zijn er zo trots op.\u2019", "Het koor is niet alleen de plek om met muziek bezig te zijn, om je uit te leven, het koor is ook een veilige gemeenschap. \u2018Er was een keer een sopraan die vertelde dat ze het moeilijk had op school. In het koor durft ze dat makkelijker uit te spreken. Dan ontstaat hier echt een kringgesprek en hebben we het daar een kwartier over.\u2019 Hoe komt dat? \u2018Ik denk dat als je zingt, je je sowieso al kwetsbaar opstelt. Je kunt weinig verbergen.\u2019", "Hart-Koor repeteert in De Weijer in Boxmeer. Beeld Sas Schilten", "De repetitie gaat verder. Een driestemmig Joy to the World. Er moet wel geoefend worden, want volgende week worden er opnamen gemaakt voor tv. Het koor mag optreden op Omroep Land van Cuijk. Het programma, met klassiekers als Winter Wonderland en This Little Light of Mine, wordt uitgezonden op Kerstavond.", "Wijnhoven geeft begintonen van Deck the Halls aan en zingt mee vanachter de piano, als vanuit de laptop ineens een stem klinkt. Het is koorlid Emma. Ze zit in quarantaine, maar kan via de webcam wel de dirigent volgen en horen wat haar vrienden doen. \u2018Hier moeten jullie echt als een kerstengel klinken\u2019, zegt Wijnhoven als het koor het \u2018falalalala\u2019 zingt. En: \u2018Hier moet het echt zo scherp zijn dat het voor mij een beetje onaangenaam wordt.\u2019 Ze pakt haar gitaar voor het volgende nummer. Eerst even stemmen. \u2018Nieuwe snaren, jongens\u2019, zegt ze. \u2018Als jullie ook een beetje onzuiver zingen, zijn we gelijk.\u2019", "Kerstshow", "Het Hart-Koor boft. Loes Wijnhoven is de leadzangeres, gitarist en liedjesschrijver (\u2018Op het pakje stond voor twee personen/ In mijn eentje ging het ook best goed\u2019) van Clean Pete, de band waarvan haar cellospelende tweelingzus Renee het enige andere vaste lid is. En het koor profiteert volop van de bekendheid van zijn dirigent.", "Zo organiseert Clean Pete ieder jaar een kerstshow, met gastartiesten, een ge\u00efmpregneerde skihut en nepsneeuw. Het moment dat het publiek smelt, is als het Hart-Koor het podium op komt. Ook voor de zangers is dat het hoogtepunt van het jaar, zegt koorlid Cecile. \u2018Ik zeg dan tegen iedereen die ik ken: we gaan in Doornroosje (de popzaal van Nijmegen, red.) optreden!\u2019", "Loes Wijnhoven, bekend van Clean Pete, zet een nummer in op gitaar. Beeld Sas Schilten", "Marijke, 16 jaar, vond het \u2018kei leuk\u2019 dat hun koor was gevraagd om \u2018helemaal in Groningen en Amsterdam\u2019 te komen zingen. Maar die optredens zijn verplaatst naar volgend jaar. Clean Pete doet koorloze kerstoptredens in kleinere bezetting \u2013 als de regering niet w\u00e9\u00e9r een lockdown invoert. \u2018Als die shows niet mogen doorgaan, ga ik echt huilen\u2019, zegt Wijnhoven zondag als bekend wordt dat er waarschijnlijk strengere maatregelen komen. \u2018Er zit crazy veel werk in. We hebben er het hele jaar aan gewerkt en je moet steeds maar alles omboeken. Desnoods gaan we een guerrillaconcert geven in het park, hoor.\u2019", "Sowieso gaan ze het volgend jaar \u2018overdadig goedmaken\u2019 met het koor. En gelukkig is daar nog het kerstconcert op Omroep Land van Cuijk \u2013 zonder publiek, dus dat moet goed komen. Al weken is de vraag in de groepsapp: wat doen we aan? Zoals ook de dresscode voor de Volkskrant-foto\u2019s is besproken (\u2018effen kleuren met zwarte basis\u2019). De dresscode voor de opname: glitterkleding.", "\u2018Vorig jaar moest ik met Clean Pete optreden bij Omroep Max\u2019, zegt Wijnhoven. \u2018Toen heb ik ze ook meegenomen. Maar dit vinden ze net zo geweldig. Als hun ouders en familie hen maar kunnen zien.\u2019"], "authors": ["Merlijn Kerkhof"], "keywords": ["van", "petezangeres", "dat", "hartkoor", "een", "en", "loes", "onder", "zingt", "ze", "leiding", "op", "als", "er", "wijnhoven", "met", "het", "door"], "pubDate": "2020-12-14T15:22:13Z", "publicationId": "1a359314-37ee-33a8-8de7-301d3eb2ed28"}