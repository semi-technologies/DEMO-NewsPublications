{"id": "60c13916-f90c-30ac-9a81-352578d9e897", "title": "Lezerspost: over jubilado\u2019s en Bavaria", "url": "https://volkskrant.nl/cultuur-media/lezerspost-over-jubilado-s-en-bavaria~b551e15b/", "summary": "Alida Mooy reageert: \u2018Toen ik een paar jaar geleden weer eens in Spanje was, kwam ik erachter dat het woord pensionado daar helemaal niet zo vaak wordt gebruikt.\nEen gepensioneerde wordt daar een pensionista genoemd.\u2019 Of een retirado, schrijft Agnes Nobel.\nToen buitelden de lezers aan ons taalloket over elkaar heen van opwinding (wel keurig op anderhalve meter uiteraard), nadat een artikel in de kolom met wereldwijde coronastatistieken melding had gemaakt van een \u2018lockdown in Bavaria\u2019.\nMisschien doordat het een wat on-Engels woord is, Bavaria \u2013 het zou maar zo kunnen dat de redacteur er niet eens de naam van de Duitse deelstaat in herkende.\nOok de altijd handige website taaltelefoon.be (met taaladvies van de Vlaamse Overheid) is er duidelijk over: \u2018In een tijdsbepaling is zowel geleden als terug correct.", "paragraphs": ["Sinds hij met pensioen is, wordt hij vaak aangeduid met \u2018pensionado\u2019, aldus, vorige week in deze rubriek, Herman Vogt, die eraan toevoegde dat hij niet van plan was in Spanje te overwinteren. Alida Mooy reageert: \u2018Toen ik een paar jaar geleden weer eens in Spanje was, kwam ik erachter dat het woord pensionado daar helemaal niet zo vaak wordt gebruikt. Een gepensioneerde wordt daar een pensionista genoemd.\u2019 Of een retirado, schrijft Agnes Nobel. Ja, zegt Egbert Odijk, of een jubilado. \u2018Pensionado\u2019s vinden we op de Antillen.\u2019 (Kent u n\u00f3g meer Spaanse woorden voor \u2018gepensioneerde\u2019? Laat het ons weten!)", "Diezelfde Antillen worden overigens ook als voorbeeld genoemd in Van Dale, dat de \u2018pensionado\u2019 bovendien een zweem van belastingontwijking meegeeft: die zou zijn toevlucht zoeken tot \u2018een warm en meestal fiscaal vriendelijk land\u2019.", "Zo, nu eerst een flinke mispeer uit de krant van afgelopen dinsdag. Toen buitelden de lezers aan ons taalloket over elkaar heen van opwinding (wel keurig op anderhalve meter uiteraard), nadat een artikel in de kolom met wereldwijde coronastatistieken melding had gemaakt van een \u2018lockdown in Bavaria\u2019. \u2018Wordt de brouwerij gesloten?\u2019, schreef Garmt de Vries geschrokken.", "Fraai gebruik van de klassieke, Latijnse naam van Beieren, hoopten we nog. Maar nee, helaas, gewoon iets te klakkeloos overgenomen uit een Engelstalig persbericht en vervolgens, opvallend genoeg, door iedereen over het hoofd gezien. (Net als eSwatini, oftewel Swaziland, een paar maanden geleden.) Misschien doordat het een wat on-Engels woord is, Bavaria \u2013 het zou maar zo kunnen dat de redacteur er niet eens de naam van de Duitse deelstaat in herkende.", "Puck van der Meer vraagt: \u2018Ben ik nou de enige die zich ergert aan taalgebruik als \u2018een paar weken terug\u2019 of \u2018een tijdje terug\u2019?\u2019 Nee, waarschijnlijk niet, want een paar weken terug mailde Anny van Diggelen ons ook al over deze kwestie: \u2018Het valt mij op dat de meeste mensen tegenwoordig \u2018twee weken terug\u2019 zeggen, terwijl ik dacht dat het \u2018twee weken geleden\u2019 moet zijn. Ik wil heel graag weten of dit in de Van Dale staat, of dat het slechts spreektaal is.\u2019", "Deze kwestie kunnen wij vrij kort schriftelijk afdoen. \u2018Terug\u2019 heeft volgens Van Dale als betekenis nr. 6: \u2018geleden\u2019. Dus het mag. Ook de altijd handige website taaltelefoon.be (met taaladvies van de Vlaamse Overheid) is er duidelijk over: \u2018In een tijdsbepaling is zowel geleden als terug correct. Er is geen betekenisverschil.\u2019"], "authors": ["Rogier Goetze"], "keywords": ["weken", "van", "als", "het", "jubilados", "bavaria", "ik", "lezerspost", "een", "wordt", "en", "dat", "geleden", "terug"], "pubDate": "2020-12-09T17:57:09+01:00", "publicationId": "1a359314-37ee-33a8-8de7-301d3eb2ed28"}