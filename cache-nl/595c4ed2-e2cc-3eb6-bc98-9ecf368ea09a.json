{"id": "595c4ed2-e2cc-3eb6-bc98-9ecf368ea09a", "title": "Als de GGZ overbelast is. \u2018Erg om je dochter te zien afglijden, terwijl we weten wat ze nodig heeft\u2019", "url": "https://trouw.nl/binnenland/als-de-ggz-overbelast-is-erg-om-je-dochter-te-zien-afglijden-terwijl-we-weten-wat-ze-nodig-heeft~bbdc324a/", "summary": "Ze zou afgelopen zomer aan haar derde jaar in het tweetalig onderwijs beginnen, maar Femke heeft haar klas nog niet gezien.\nSlechts om de twee weken mag ze een nachtje naar huis, af en toe mag hij op bezoek.\nBen je eenmaal aan de beurt, dan krijg je een behandeling die niet meer volstaat.\nZelfs waar alleen de urgentste gevallen terechtkunnen, moeten ze een maand wachten.\nHet is erg om je dochter achteruit te zien gaan, terwijl je weet wat ze nodig heeft.\u201dHij hoopt dat de noodkreet van de Nederlandse ggz helpt.", "paragraphs": ["Ze zou afgelopen zomer aan haar derde jaar in het tweetalig onderwijs beginnen, maar Femke heeft haar klas nog niet gezien. De veertienjarige scholiere kan het niet. Ze is volledig geblokkeerd, depressief en sluit zich het liefst op in haar kamer. De jeugdpsychiater die haar onderzoekt, diagnosticeert in oktober een autistische stoornis.", "Femke\u2019s problemen zijn zo groot dat ze dringend in een instelling moet worden geplaatst. Haar ouders vinden snel een plek. Er is \u00e9\u00e9n probleem: pas rond maart komt er een bed voor Femke vrij. Iets waar niet alleen zij mee te maken krijgt. Een tekort aan budget leidt tot onacceptabele wachtlijsten voor spoed- en crisiszorg voor kinderen, waarschuwde de Nederlandse ggz onlangs.", "In de woonkamer van hun rijtjeswoning doet haar vader het woord, Femke laat zich niet zien. Edward praat ogenschijnlijk kalm, maar als je goed kijkt, zie je hem regelmatig even slikken. De familie staat niet met de echte naam in de krant ter bescherming van Femke.", "Tien maanden uit huis", "Naar verwachting moet Edward zijn dochter straks zo\u2019n tien maanden missen. Slechts om de twee weken mag ze een nachtje naar huis, af en toe mag hij op bezoek. \u201cHet kan niet anders. Hopelijk kan ze na die periode met zichzelf overweg. Want dat lukt nu niet.\u201d", "Zo ver had het niet hoeven komen, denkt hij. Als Femke aanvankelijk maar geen verkeerde diagnose had gekregen. Maar vooral ook: als ze niet steeds zo lang had moeten wachten. De wachtlijsten lopen als een rode draad door haar traject. Ze spelen zelfs mee bij de beslissing om een weinig succesvolle therapie toch maar wat langer aan te kijken, bevreesd als Femke en haar ouders zijn om elders opnieuw op een wachtlijst te belanden.", "Edward: \u201cDat was een dilemma. Femke ging achteruit. Maar een nieuw traject betekende w\u00e9\u00e9r wachten. En ze was al zo beschadigd. Als je op een wachtlijst staat, worden in de tussentijd de problemen groter dan waarvoor je op die lijst staat. Ben je eenmaal aan de beurt, dan krijg je een behandeling die niet meer volstaat. Het is zo frustrerend allemaal. We zijn nu bijna twee jaar bezig en hebben veel te lang aangemodderd. Ik vind het pijnlijk en zielig om te zien hoe Femke haar puberjaren mist. Je gunt je kind zo veel meer lol, zo veel meer sociale contacten. Maar dat gaat nog een poos duren.\u201d", "Zelfs wachten voor de spoedpoli", "Afgelopen juni meldde Edward zijn dochter aan bij de spoedpoli van Youz, een organisatie die kinderen en jongeren met psychiatrische stoornissen behandelt. Zelfs waar alleen de urgentste gevallen terechtkunnen, moeten ze een maand wachten. \u201cBedenk dat daar alleen mensen komen die langs de rand van de afgrond scheren. Su\u00efcidale jongeren, kinderen die zichzelf beschadigen, dat is de spoedpoli. Doordat kinderen met problemen vaak zo lang moeten wachten en hun problemen verergeren, wordt de druk op de spoedpoli te groot en moet je daar dus ook wachten.\u201d", "\u201cToen Femke eenmaal terechtkon, bouwden haar behandelaars wel wat op. Na acht weken volgden twaalf weken intensieve begeleiding thuis, waarbij ze dagelijks werd geholpen om actiever te worden en over haar gevoel te praten. De conclusie luidt dat ze een autistische stoornis heeft en lijdt aan depressiviteit. Dat laatste is te linken aan het autisme waar ze niet mee kan omgaan.\u201d", "Nieuwe domper", "Eindelijk een goede diagnose, eindelijk een helder vervolgplan. Femke moet naar een open instelling, waar ze naar schatting tien maanden zal verblijven. Er wordt een geschikte plek voor haar gevonden, maar een nieuwe domper volgt. Ze kan pas zo\u2019n vijf maanden later terecht. In de tussentijd ziet Edward zijn dochter w\u00e9\u00e9r afglijden. \u201cTwee keer per week komt een hulpverlener een uur bij ons thuis, in de hoop de situatie te stabiliseren. Maar ze zakt af, komt nauwelijks buiten. We zien het gewoon gebeuren. Voor het kerstdiner zat ze uren op haar kamer om zichzelf te resetten. Wat in twintig weken is opgebouwd, verdampt nu weer gedeeltelijk. De instelling waar ze terechtkan, heeft al excuses aangeboden, maar er is gewoon geen plaats. Het is erg om je dochter achteruit te zien gaan, terwijl je weet wat ze nodig heeft.\u201d", "Hij hoopt dat de noodkreet van de Nederlandse ggz helpt. Kortere wachtlijsten, een minder versnipperd zorglandschap, waardoor kinderen snel bij de juiste hulpverlener uitkomen \u2013 het had Femke veel ellende bespaard. \u201cMet een beetje geluk had ze nog op school gezeten, al weten we dat niet zeker. Ik geloof nog steeds in een positieve afloop, maar het is triest dat het zo lang moet duren.\u201d", "De echte namen van Femke en Edward zijn bij de hoofdredactie bekend.", "Lees ook", "De jeugd-ggz staat onder druk. Er moet n\u00fa iets gebeuren\u2019", "Het aantal crisismeldingen is de afgelopen maanden met 30 tot 60 procent gestegen, blijkt uit een rondvraag van de Nederlandse ggz."], "authors": ["Orkun Akinci"], "keywords": ["femke", "weten", "haar", "en", "om", "ze", "zien", "een", "terwijl", "nodig", "te", "niet", "het", "maar", "wat", "overbelast", "je"], "pubDate": "2021-01-08T10:00:00Z", "publicationId": "b66cd8e4-4294-3571-bcd7-e490527f1a48"}