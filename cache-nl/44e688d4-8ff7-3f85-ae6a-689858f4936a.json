{"id": "44e688d4-8ff7-3f85-ae6a-689858f4936a", "title": "Voor wie is getroffen door corona-eenzaamheid: lees Paul Celan, hij reikt je de hand \u2605\u2605\u2605\u2605\u2605", "url": "https://volkskrant.nl/cultuur-media/voor-wie-is-getroffen-door-corona-eenzaamheid-lees-paul-celan-hij-reikt-je-de-hand~b8f8f1dd/", "summary": "Wie op de rug van een van de elegante leuningen van de brug kijkt, ziet er, naast een bericht van ene Michael die Mina liefheeft (je t\u2019aime!\nHetzelfde kan worden gezegd van het werk van Celan.\nSamen maken ze het mogelijk om de ontwikkeling van Celan als kunstenaar te volgen \u2013 van het vroege surrealisme tot aan de latere, steeds donkerder gedichten.\nBij de korte terugkeer naar zijn geboortestad ontdekte hij dat hij er niets meer had.\nDe laatste jaren van zijn leven moest hij zelfs gescheiden leven van zijn vrouw, Gis\u00e8le Lestrange.", "paragraphs": ["Beeld Tzenko", "Tijdens de eerste lockdown belandde er een ouderwets spelletje in mijn mailbox: een kettingbrief. De verzender verzocht mij een gedicht te versturen aan mensen die ik niet kende. Ik besloot een van mijn favoriete gedichten van Paul Celan te sturen. \u2018Corona\u2019, toepasselijker kon haast niet. De onbekende ontvanger las de openingsregels: \u2018De herfst vreet zijn blad uit mijn hand: we zijn vrienden./ We kraken de tijd uit de noten en leren hem lopen:/ de tijd keert terug in de dop.\u2019 En niet veel later: \u2018we wisselen duistere woorden,/ we beminnen elkaar als roes en memorie\u2019.", "Oorspronkelijk was het gedicht gericht aan Ingeborg Bachmann, met wie Celan een waanzinnige, kortstondige liefdesrelatie had. Maar de tijd doet rare dingen met de po\u00ebzie. Wat moet de ontvanger niet hebben gedacht, toen een onbekende afzender midden in de coronacrisis een gedicht stuurde dat spreekt over vriendschap en beminnen en dat eindigt met \u2018het is tijd\u2019?", "Dit jaar is het vijftig jaar geleden dat Paul Celan van de Pont Mirabeau in Parijs in het grijsgroene water van de Seine sprong. Wie op de rug van een van de elegante leuningen van de brug kijkt, ziet er, naast een bericht van ene Michael die Mina liefheeft (je t\u2019aime!), ook: \u2018Paul Celan, 20 avril 1970\u2019. Vijftig jaar voor die zelfgekozen dood werd Paul Antschel \u2013 want dat is zijn echte naam \u2013 geboren in Czernowitz, een voormalig Habsburgs stadje in de Boekovina, het \u2018land van de beuken\u2019. Eerst Habsburgs, daarna Roemeens en nu Oekra\u00efens vormt die streek een van de brandpunten van de recente Europese geschiedenis.", "Hetzelfde kan worden gezegd van het werk van Celan. Hij zou uitgroeien tot een van de grootste naoorlogse Europese dichters. Menig oeuvre zou er totaal anders uit hebben gezien, had Celan niet bestaan. De verzen van Stefan Hertmans vormen bijvoorbeeld een onophoudelijke dialoog met die van Celan. Of neem Joodse gedichten, de recente bundel van Nachoem Wijnberg, waarin een intrigerend gedicht is gewijd aan de Boekoviners.", "Nu is eindelijk weer zo\u2019n beetje het gehele dichtwerk van Celan in Nederlandse vertaling beschikbaar. Ton Naaijkens heeft zijn eerdere vertaling van de Verzamelde gedichten, die in 2003 bij Meulenhoff verscheen als een heilig boek met dubbel leeslint, volledig herzien. Niet bepaald een klusje dat je op een achtermiddag doet. Jan H. Mysjkin zorgde samen met het Po\u00ebzieCentrum in Gent voor een nieuwe uitgave van Celans Roemeense gedichten. Samen maken ze het mogelijk om de ontwikkeling van Celan als kunstenaar te volgen \u2013 van het vroege surrealisme tot aan de latere, steeds donkerder gedichten.", "De taal wantrouwen", "De dichter koos ervoor om in het Duits te schrijven, zijn moedertaal, die tevens de taal van de nazi\u2019s was. Als geen ander was hij zich ervan bewust dat die taal niet meer kon klinken zoals die voor de oorlog had geklonken. Hij wilde haar van binnenuit omvormen. Al het mooie in haar moest worden gewantrouwd. De taal moest nuchter, feitelijk en bovenal precies zijn. Des te opmerkelijker is het dat zijn vroege werk deels in het Roemeens is geschreven. En dat zijn beroemdste gedicht, \u2018Todesfuge\u2019, eerst in Roemeense vertaling verscheen als \u2018Tangoul Mortii\u2019 (een tango!) en pas later in het Duitse origineel.", "Eind 1945 vluchtte Celan vanuit Czernowitz naar Boekarest. Eerder was hij tewerkgesteld in een Roemeens kamp dat onder druk van de Sovjets in 1944 werd opgeheven. Zijn ouders waren in 1942 om het leven gekomen in een concentratiekamp. Bij de korte terugkeer naar zijn geboortestad ontdekte hij dat hij er niets meer had. In Boekarest kwam hij daarentegen al snel in de literaire wereld terecht. Hij was actief als lector en vertaler (onder andere vanuit het Russisch) en nam deel aan literaire salons. Zijn vrienden waren onder de indruk van zijn po\u00ebzie en vertaalden enkele Duitse gedichten in het Roemeens.", "Zelf begon Celan ook te dichten in die taal, die in zekere zin onbesmet was. \u00c9criture automatique en droomprotocollen behoorden tot het materiaal waaruit hij putte. \u2018Geloven: uit de aarde schiet nog een arm op, getwijnd uit stiltes\u2019, lezen we in een van de Roemeense gedichten. Het is onmiskenbaar surrealistische beeldtaal. In hetzelfde gedicht is ook de latere Celan al te zien, met de kenmerkende neologismen: \u2018Het gras van je ogen, bitter gras./ De wind waait erover, wassen ooglid.// Het water van je ogen, schuldverschoond water.\u2019 Het is jammer dat de Duitse gedichten uit die tijd niet in de bundeling zijn opgenomen. Dan was het waarschijnlijk nog makkelijker geweest om de correspondenties met zijn latere werk aan te wijzen.", "Naast automatisch schrijven en het gebruik van droommateriaal was er nog een proced\u00e9 dat Celan en zijn vrienden veelvuldig hanteerden. In een spel van vraag en antwoord probeert iemand een zo origineel mogelijk beeld op een gestelde vraag te geven. \u2018Wat is de eenzaamheid van de dichter?\u2019, is zo\u2019n vraag. Het antwoord: \u2018Een diepe slaap in een bos van rotte beuken.\u2019 \u2018Wat is een nieuw jaar?\u2019, is een andere, waarop het antwoord luidt: \u2018Een circusnummer dat niet op het programma staat.\u2019 Het is een training in dichterlijk denken.", "Dicht bij het origineel", "Vanuit Boekarest vluchtte Celan naar Wenen, waar hij niet kon aarden, en belandde uiteindelijk in Parijs. Daar werd hij de dichter die we nu kennen. Notoir onvertaalbaar en hermetisch bovendien, volgens sommige lezers. Dankzij het werk van Ton Naaijkens is er nu een herziene versie die heel dicht bij het origineel komt. de vertaler voorheen soms zelf celanische neologismen cre\u00eberde in het Nederlands, heeft hij die nu juist weggelaten: \u2018die Halme der Nacht\u2019 werd eerst vertaald als \u2018nachthalmen\u2019 en nu als \u2018halmen van de nacht\u2019; \u2018den blauen Scherben\u2019 werd in de vorige versie \u2018de blauwscherf\u2019 en nu gelukkig \u2018de blauwe scherf\u2019.", "Gebruikte Naaijkens in zijn eerste vertaling van de vroege bundels geregeld een afbreekstreepje (iets waarmee Celan pas vanaf zijn derde bundel begint), nu heeft hij dat hersteld. Het zal niet eenvoudig zijn om de vroege bundels te vertalen zonder de latere in gedachten te hebben. Naaijkens laat zien dat het wel mogelijk is. En hij trekt juist lijnen naar het latere werk. Zo is Ged\u00e4chtnis een belangrijk woord in Celans oeuvre. Het is afkomstig uit \u2018Corona\u2019 en uit de titel van zijn eerste bundel, en duikt ook op in latere gedichten. In de eerdere vertaling koos Naaijkens soms voor \u2018geheugenis\u2019, maar in de nieuwe versie steevast voor \u2018memorie\u2019. Op die manier herinnert het woord in de latere gedichten zelf weer aan het eerdere werk.", "Precieze taal", "De taal moet precies zijn, schreef de dichter. Naaijkens knoopte het in z\u2019n oren en ging opnieuw aan de slag. Zelfs \u2018Fuga van de dood\u2019 \u2013 het gedicht waarover dit jaar een heuse biografie verscheen \u2013 is aangescherpt. \u2018Goudgeel\u2019 haar werd \u2018goudblond\u2019 en \u2018asgrauw\u2019 werd \u2018asgrijs\u2019. Het lijken details, maar in de po\u00ebzie van Celan zijn het juist de details die tellen. De kogel waarmee \u2018de meester uit Duitsland\u2019 je treft, was voorheen \u2018loodzwaar\u2019 en nu, een klein slippertje van de vertaler, \u2018hardlood\u2019. Ik kan me vergissen, maar volgens mij is lood een zacht en kneedbaar metaal. Bovendien vormde de zware kogel juist een mooi contrast met \u2018het graf in de luchten\u2019 waar je \u2018niet krap\u2019 ligt. De dood is een meester uit Duitsland en hij is loodzwaar.", "\u2018Todtnauberg\u2019, het beroemde gedicht dat handelt over de ontluisterende ontmoeting met Martin Heidegger, begint met \u2018Arnica, ogentroost, de/ dronk uit de pomp met de/ geblokte ster erop,// in die/ hut\u2019. De rest van het gedicht drukt Celans ijdele hoop uit een woord van excuus of spijt uit de mond van Heidegger te horen. Maar de oud-nazi weigerde terug te komen van zijn houding in de jaren dertig. Sterker nog, hij zou zich hebben uitgedrukt in \u2018grofheden\u2019. Ook in dit gedicht maakte Naaijkens een opmerkelijke vertaalkeuze. Vreemd genoeg wordt \u2018dem Brunnen\u2019 vertaald met \u2018de pomp\u2019 (en in de eerdere versie met \u2018de put\u2019).", "Mijn ogen kunnen me deze zomer hebben bedrogen toen ik bij de hut van de filosoof stond, maar ik meende een bron waar te nemen, zoals er zo veel zijn in het Zwarte Woud. Een opstaand stukje boomstam met een houten gootje waaruit onophoudelijk water stroomt, meer is het niet. En dat is al haast een wonder. Pomp leidt tot een heel andere lezing dan bron, als techniek versus natuur, een cruciale tegenstelling in het werk van de Duitse filosoof. Maar goed, voor je het weet, beland je in een filosofische exegese, iets waaraan het werk van Celan al te vaak ten prooi valt. Al was hij zelf evenzeer denker als dichter.", "Desillusies", "Het leven moet vol desillusies zijn geweest voor Celan. De ontmoeting met Heidegger was er slechts een van. Een andere was de opmerking van Hans Werner Richter naar aanleiding van \u00adCelans optreden bij de prominente literaire Gruppe 47: hij zou \u2018Todesfuge\u2019 hebben voorgelezen op een Goebbels-toon (zoek op het internet een opname van de dichter en hoor hoe beklemmend en bezwerend hij klonk). Celan kon toch al gekrenkt reageren op de gevoelloosheid van sommige collega\u2019s. Kun je nagaan wat het met hem deed toen zijn stem met die van een nazikopstuk werd vergeleken.", "Het was een absurd grove opmerking. Net zoals het absurd grof was hem van plagiaat te beschuldigen, zoals Claire Goll deed. Celan zou het werk van haar man, Yvan Goll, hebben geplagieerd. Ze voerde een hetze tegen de arme dichter, die op zijn beurt werd getroffen door niet alleen het onrecht, maar bovenal het antisemitische karakter ervan. Desillusie stapelde zich op desillusie. De depressies namen hand over hand toe. De laatste jaren van zijn leven moest hij zelfs gescheiden leven van zijn vrouw, Gis\u00e8le Lestrange. Uiteindelijk betrok hij een appartementje aan de Avenue Zola, met uitzicht op die ene brug.", "Verlangen naar contact", "Hij was een dichter die verlangde naar contact. In de nieuwe uitgave van het Verzameld werk is gelukkig de beroemde brief aan de schrijver Hans Bender opgenomen. Daarin schrijft de dichter: \u2018Alleen ware handen schrijven ware gedichten. Ik zie geen principieel verschil tussen handdruk en gedicht.\u2019 Het mag toeval zijn, maar in een tijd waarin handen schudden uit den boze is, krijgt zo\u2019n uitspraak extra gewicht.", "Voor wie is getroffen door corona-eenzaamheid: luister naar Celan. Of beter: lees hem, hij reikt je de hand. In desolate situaties is er immer het verlangen naar aanraking. Het gedicht \u2018Er was aarde in hen\u2019 biedt een bezwerend voorbeeld. Opnieuw wordt er gegraven: \u2018ze groeven en groeven, en zo ver-/ liep hun dag, hun nacht. En loofden niet God\u2019. Het lijkt een herinnering aan Celans tijd in het werkkamp, waar hij in de wegenbouw werd ingezet. Zelfs in zo\u2019n situatie is er nog dat verlangen: \u2018O eenling, o geenling, o niemand, o jij:/ waarheen gegaan, toen het nergens heen ging?/ O jij graaft en ik graaf, ik graaf me naar jou,/ en aan onze vinger ontwaakt al de ring.\u2019", "Dergelijke regels maken duidelijk hoe belangrijk lichamelijke nabijheid was voor Celan. Als een gedicht lichamelijk wordt, wordt het lichaam, het leven zelf, po\u00ebzie. En voor wie het leven zelf po\u00ebzie is \u2013 precies, oprecht, pas in de laatste plaats romantisch \u2013 is de dood als een punt waar een lang gedicht heen sukkelt. Maar niet bij Celan. Zijn zelfgekozen dood is als een afbreekstreep waarmee hij menig woord doormidden sneed, en nieuwe betekenis gaf.", "Beeld Athenaeum-Polak & Van Gennep", "Paul Celan: Verzameld werk. \u2605\u2605\u2605\u2605\u2605 Uit het Duits vertaald door Ton Naaijkens. Athenaeum-Polak & Van Gennep; 920 pagina\u2019s; \u20ac 35.", "Beeld Po\u00ebzieCentrum"], "authors": ["Geertjan De Vugt"], "keywords": ["wie", "paul", "zijn", "met", "lees", "celan", "hand", "die", "je", "van", "en", "een", "getroffen", "door", "reikt", "voor", "het", "hij", "dat"], "pubDate": "2020-12-18T12:00:47Z", "publicationId": "1a359314-37ee-33a8-8de7-301d3eb2ed28"}