{"id": "1441895f-feee-32b2-949b-a0054b7d5908", "title": "De eerste echt lekkere sojamelk die ik heb geproefd", "url": "https://www.parool.nl/ps/de-eerste-echt-lekkere-sojamelk-die-ik-heb-geproefd~b5260eeb/", "summary": "Beeld de nieuwe melkboerElke keer als ik een pak melk zie, word ik onpasselijk.\nInmiddels heb ik begrepen dat het een broodje aap is, maar het beeld van ontstoken koeienuiers heb ik nooit meer uit mijn hoofd kunnen krijgen.\nDat de Europese Unie eind vorig jaar producenten verbood alternatieven voor zuivel \u2018zuivel\u2019 te noemen, is een van de idiootste beslissingen die in 2020 genomen zijn.\nHet resultaat is de eerste echt lekkere sojamelk die ik heb geproefd.\nLogisch eigenlijk, want als iemand weet hoe goede melk moet smaken, zijn het de melkboeren wel.", "paragraphs": ["Beeld de nieuwe melkboer", "Elke keer als ik een pak melk zie, word ik onpasselijk. Dat komt doordat jaren geleden het verhaal rondging dat in elke liter koemelk een vingerhoedje pus zit. Inmiddels heb ik begrepen dat het een broodje aap is, maar het beeld van ontstoken koeienuiers heb ik nooit meer uit mijn hoofd kunnen krijgen. Boter, kaas en room gebruik ik nog gewoon in overvloed, zo hypocriet ben ik dan ook wel weer. Maar melk drinken, dat nooit meer.", "Ik sta daarin niet alleen. Bijna iedere yup drinkt havermelk in zijn koffie. Dat leek misschien aanvankelijk de zoveelste trend voor de Rens Kroezen onder ons, maar plantaardige zuivel is hard op weg het nieuwe normaal te worden. De opmars van vegan kazen, yoghurts en zelfs boters is dan ook niet te stuiten. In de supermarkt blijft het schap plantaardige zuivel uitdijen.", "Dat de Europese Unie eind vorig jaar producenten verbood alternatieven voor zuivel \u2018zuivel\u2019 te noemen, is een van de idiootste beslissingen die in 2020 genomen zijn. Zeker omdat vegetarische ham\u00adburger en vegan worst w\u00e9l gewoon zo mogen blijven heten. Enfin. Het geeft maar weer eens aan hoe machtig de zuivellobby is en hoe weinig ze in Brussel begrijpen van een duurzamer voedselsysteem.", "Gelukkig gaat de ontwikkeling van plantaardige zuivel-die-dus-niet-meer-zo-mag-heten gewoon door. Sinds een maand of twee is zelfs de eerste sojamelk van Nederlandse bodem een feit. Hij werd ontwikkeld door De Nieuwe Melkboer.", "Belangrijk detail: eigenaren Bart en Tom zijn telgen uit een melkveefamilie en hebben ook nog gewoon koeien. Waarom uitgerekend zij besloten ook plant\u00adaardige melk te ontwikkelen? Omdat zij w\u00e9l snappen dat de toekomst voor een groot deel bij plantaardige zuivel ligt, en omdat ze idealistisch zijn. Vandaar dat ze soja\u00adbonen uit eigen land gebruiken en eindeloos bezig zijn geweest met het ontwikkelen van de perfecte smaak.", "Het resultaat is de eerste echt lekkere sojamelk die ik heb geproefd. Logisch eigenlijk, want als iemand weet hoe goede melk moet smaken, zijn het de melkboeren wel."], "authors": ["Mara Grimm"], "keywords": ["ik", "geproefd", "echt", "van", "heb", "zijn", "eerste", "en", "een", "sojamelk", "lekkere", "te", "zuivel", "plantaardige", "het", "dat", "die"], "pubDate": "2021-01-03T09:00:57Z", "publicationId": "a3002aeb-6d5a-3894-adcb-0212effbc567"}