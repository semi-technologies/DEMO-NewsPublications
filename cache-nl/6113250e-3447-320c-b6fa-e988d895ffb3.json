{"id": "6113250e-3447-320c-b6fa-e988d895ffb3", "title": "Januari start koud, grauw en nat met kans op natte sneeuw", "url": "https://www.parool.nl/nederland/januari-start-koud-grauw-en-nat-met-kans-op-natte-sneeuw~b7b907b3/", "summary": "Beeld Getty Images/EyeEmVooral in het midden en zuiden van het land zullen er maandag perioden met lichte regen zijn, verwacht meteoroloog Wouter van Bernebeek van Weerplaza.\nIn het noorden van het land is het droger en kan soms zelfs de zon kort doorbreken.\nVan Bernebeek verwacht dat er in de heuvels van Limburg en op de hogere delen van de Veluwe af en toe wat natte sneeuw zal vallen.\nMaandagavond en nacht klaart het op en wordt het droger, maar het blijft bewolkt.\nDe temperaturen lopen wat op richting normale cijfers voor half januari.", "paragraphs": ["Beeld Getty Images/EyeEm", "Vooral in het midden en zuiden van het land zullen er maandag perioden met lichte regen zijn, verwacht meteoroloog Wouter van Bernebeek van Weerplaza. De temperatuur ligt rond de 3 graden, maar de stevige noordoostenwind maakt het voor het gevoel flink kouder. Het kwik loopt in Amsterdam niet verder op dan tot 4 graden. In het noorden van het land is het droger en kan soms zelfs de zon kort doorbreken. Van Bernebeek verwacht dat er in de heuvels van Limburg en op de hogere delen van de Veluwe af en toe wat natte sneeuw zal vallen.", "Maandagavond en nacht klaart het op en wordt het droger, maar het blijft bewolkt. Veel lager dan tot 3 graden zakt de temperatuur vannacht niet. Dinsdag is het wederom bewolkt. Het is dan wel vaker droog en de thermometer geeft 2 tot 3 graden aan. En dat is koud voor deze tijd van het jaar.", "\u201cHet zou nu rond de 5 tot 6 graden moeten zijn overdag,\u201d vertelt Van Bernebeek. \u201cDe opvallende kou is het gevolg van wind en koude lucht uit Noord-Europa. Toch is er geen echt winterweer, omdat dat in de rest van Europa ook ontbreekt.\u201d", "Sneeuw", "In de loop van de week komt er geleidelijk iets meer ruimte voor de zon en daarbij kan het woensdag vooral in de ochtend licht vriezen. Ook donderdag vriest het lokaal licht en overdag volgen vanuit het noordwesten enkele winterse buien. Daarbij kan vooral landinwaarts plaatselijk sneeuw vallen. Tussen de buien door wordt het 2 of 3 graden boven nul.", "De schaatsen hoeven deze week dan ook niet de kast uit. \u201cHet zal licht gaan vriezen, maar door de aanhoudende bewolking kan het \u2019s nachts niet echt afkoelen,\u201d vertelt Van Bernebeek. \u201cLater in de week klaart het wat vaker op, waardoor het \u2019s nachts kan vriezen. Maar dat is veel te weinig om te kunnen schaatsen op natuurijs.\u201d", "Volgens Weerplaza kan het het komende weekend wederom licht gaan vriezen, tot wel 5 graden onder nul. Het wordt overwegend droog met van tijd tot tijd wat zon. Nog steeds hebben we te maken met rustig en vrij koud winterweer, aldus Van Bernebeek.", "Daar komt in de week van 11 januari langzaam verandering in. De temperaturen lopen wat op richting normale cijfers voor half januari."], "authors": ["Florine Nesselaar"], "keywords": ["vriezen", "graden", "wat", "natte", "met", "sneeuw", "van", "januari", "grauw", "start", "en", "koud", "tot", "nat", "kan", "kans", "op", "het", "week"], "pubDate": "2021-01-04T09:18:31Z", "publicationId": "a3002aeb-6d5a-3894-adcb-0212effbc567"}