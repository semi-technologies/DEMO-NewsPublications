{"id": "eea7c828-475b-33a7-b718-f4ad2e82c798", "title": "Als de ontvangst bij Domaine Rombeau net zo goed is als de biologische wijnen, is mijn wantrouwen onterecht", "url": "https://volkskrant.nl/eten-en-drinken/als-de-ontvangst-bij-domaine-rombeau-net-zo-goed-is-als-de-biologische-wijnen-is-mijn-wantrouwen-onterecht~ba3eaa00/", "summary": "Groot, alles bij Domaine Rombeau is groot.\nJe kunt er (in normale tijden) trouwen, 600 gasten aan tafel zetten en na afloop een groot deel ervan in slaapkamers onderbrengen.\nMaar als de ontvangst net zo goed is als de biologische wijnen, is dat onterecht.\nLe Rouge is al net zo prettig, prachtig in balans tussen frisheid en kauwbaarheid, met veel zwart fruit.\nDomaine Rombeau Blanc, c\u00f4tes catalanes 2019, bio, \u20ac 8,95 Ch\u00e2teau Rombeau Le Rouge, c\u00f4tes de roussillon villages, bio, \u20ac 9,95 Ch\u00e2teau Rombeau L\u2019\u00c9lev\u00e9, c\u00f4tes de roussillon villages, bio, \u20ac 10,50 Naturalvineyards.nl Prijs/kwaliteit 8,5", "paragraphs": ["Groot, alles bij Domaine Rombeau is groot. Je kunt er (in normale tijden) trouwen, 600 gasten aan tafel zetten en na afloop een groot deel ervan in slaapkamers onderbrengen. Daar slapen de feestgangers dan de roes uit van de wijnen van het domaine. Ook daarvan is zat, want ze beschikken over 113 hectare wijngaard. Een soort vineus partycentrum dus, alles geolied, zestig man in vaste dienst (in normale tijden), hieperdepiep en gefeliciteerd. Zoiets wekt bij mij wat wantrouwen. Maar als de ontvangst net zo goed is als de biologische wijnen, is dat onterecht. Puike witte, heerlijk geurend naar kamperfoelie en ananas, beetje meloen, goed geconcentreerd. Le Rouge is al net zo prettig, prachtig in balans tussen frisheid en kauwbaarheid, met veel zwart fruit. En dan is er nog de L\u2019\u00c9lev\u00e9, de \u2018opgevoede\u2019, wat betekent dat hij nascholing op eikenhout heeft gehad. Beetje mokka en tabak in de geur, harmonieus, dik in orde. Frans Catalaans allemaal, uit Rivesaltes, waar ze ook zulke lekkere zoete wijnen maken. Daar wil ik wel weer heen, ansjovis en gegrilde groenten eten. Nu nog wachten op normale tijden.", "Domaine Rombeau Blanc, c\u00f4tes catalanes 2019, bio, \u20ac 8,95 Ch\u00e2teau Rombeau Le Rouge, c\u00f4tes de roussillon villages, bio, \u20ac 9,95 Ch\u00e2teau Rombeau L\u2019\u00c9lev\u00e9, c\u00f4tes de roussillon villages, bio, \u20ac 10,50 Naturalvineyards.nl Prijs/kwaliteit 8,5"], "authors": ["Onno Kleyn"], "keywords": ["ontvangst", "goed", "normale", "zo", "mijn", "net", "en", "ze", "c\u00f4tes", "groot", "wijnen", "onterecht", "wantrouwen", "wat", "als", "rombeau", "bio"], "pubDate": "2021-01-07T14:00:08Z", "publicationId": "1a359314-37ee-33a8-8de7-301d3eb2ed28"}