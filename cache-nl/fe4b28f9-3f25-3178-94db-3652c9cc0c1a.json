{"id": "fe4b28f9-3f25-3178-94db-3652c9cc0c1a", "title": "Operette met o zo inventieve eenvoud die doel treft", "url": "https://trouw.nl/cultuur-media/operette-met-o-zo-inventieve-eenvoud-die-doel-treft~b5e921a3/", "summary": "Het moest \u2013 met vier hoofdrollen, acht bijrollen, een koor, een orkest \u2013 een zeker tachtigkoppige operette worden.\nNiet met talloze kostuums, maar met lichaamstaal zullen zij het onderscheid tussen de verschillende personages laten zien.\nEn het wordt een raamvertelling, vertellen ze ook alvast, die van 1925 naar 1892 en weer terug naar 1925 verspringt.\nOok in \u2018Bloemenduel\u2019, een all female cast-operette (voor twee heren), zijn het de ongekunsteldheid en de ogenschijnlijke, maar o zo inventieve eenvoud die doel treffen.\nD\u00e9 aanzet voor het onderwerp: het waargebeurde verhaal van het bloemenduel tussen prinses Pauline en gravin Anastasia.", "paragraphs": ["De een schreef de tekst, de ander de muziek. Het moest \u2013 met vier hoofdrollen, acht bijrollen, een koor, een orkest \u2013 een zeker tachtigkoppige operette worden. Voor tachtig vrouwen welteverstaan. Dat is het soort ondernemingen dat je maar beter eerst even kan uittesten, voordat een flop je de afgrond in laat buitelen.", "Daar staat het artistieke duo dus, twee heren weliswaar, maar in elk geval stijlvol in rok: Louis van Beek (tekst, sorry: libretto) en Steef de Jong (compositie en decor). Niet met talloze kostuums, maar met lichaamstaal zullen zij het onderscheid tussen de verschillende personages laten zien. En het wordt een raamvertelling, vertellen ze ook alvast, die van 1925 naar 1892 en weer terug naar 1925 verspringt.", "Het gaat vooral om het 'hoe\u2019", "Door alle uitleg vooraf begint de eigenlijke operette vanzelf sterk verlaat. Maar wie het werk van De Jong een beetje kent, weet dat het bij zijn muziektheaterstichting Groots en Meeslepend vooral om het \u2018hoe\u2019 gaat. Om de letterlijke en figuurlijke vormgeving van het te vertellen verhaal.", "Ook in \u2018Bloemenduel\u2019, een all female cast-operette (voor twee heren), zijn het de ongekunsteldheid en de ogenschijnlijke, maar o zo inventieve eenvoud die doel treffen. Geen brokaat of duur", "fluweel, maar achtergronddecors en voorgordijnen van bruin pakpapier. Of \u2018vergissinkjes\u2019 die, vrolijk gecorrigeerd, zoveel meer vertellen over het fenomeen operette, over de personages, over zang en muziektheater in het algemeen.", "Een heerlijk abc-duet", "Als De Jong een keer te hoog inzet en Van Beek hem waarschuwt zo het einde niet te zullen halen, zegt dat iets over het begrip coloratuur. Een heerlijk abc-duet over alle mogelijke bloemsoorten spat zomaar uiteen in een conflict over \u00e9\u00e9n bloem: duizendschoon. D\u00e9 aanzet voor het onderwerp: het waargebeurde verhaal van het bloemenduel tussen prinses Pauline en gravin Anastasia.", "Tussendoor wordt fijntjes de rol van de kameniersters aangestipt, zonder wie de adellijke dames weinig zijn en die de vrouwenliefde vreugdevol omarmen, al moeten ze voor de schijn nog weleens een man verleiden. En terloops betreurt Anastasia dat heimwee haar nog v\u00f3\u00f3r 1917 terugbrengt in Rusland.", "Zweem van weemoed", "Er hangt als vanzelf een zweem van weemoed over \u2018Bloemenduel\u2019. Mede door het zichtbare speel- en zingplezier van De Jong en Van Beek en de dartele enscenering (regie: Ina Veen) is dit een voorstelling waar een mens erg blij van wordt.", "Het heeft ondanks de geminimaliseerde publieksbezetting een swing en uitstraling waar een Andr\u00e9 Rieu met een propvol Vrijthof (sorry Maastricht) een puntje aan kan zuigen. De romantische weelderigheid daarvan verzin je er hier zelf bij."], "authors": ["Hanny Alkema"], "keywords": ["zo", "van", "operette", "het", "inventieve", "met", "die", "maar", "treft", "jong", "doel", "een", "en", "dat", "eenvoud", "voor"], "pubDate": "2020-12-09T01:00:49+01:00", "publicationId": "b66cd8e4-4294-3571-bcd7-e490527f1a48"}