{"id": "3f1859a3-a29d-3c3a-b868-0997124a3884", "title": "De vuile strijd om de metalen van de toekomst", "url": "https://www.volkskrant.nl/kijkverder/track-en-trace/v/de-vuile-strijd-om-de-metalen-van-de-toekomst/", "summary": "De annexatie van de Krim in 2014 door Rusland was een gamechanger, zegt Rob de Wijk van HCSS.\nOp dit moment worden nog niet genoeg kritieke metalen geproduceerd om zelfs maar een kwart van de klimaatambities waar te maken.\nEn met succes: de VS is voor zijn defensie bijvoorbeeld parakind doxaal genoeg volledig afhankelijk van China\u2019s aardmetalen.\nHet begon met het opkopen van mijnconcessies, handelsplatforms, het controleren van de logistiek met het wereldwijde \u2018Belt and Road Initiative\u2019 (de nieuwe zijderoute), het overnemen van de productie, en nu neemt China ook het voortouw in research & development.\u2019 Vooral dat laatste noemt Rademaker zorgelijk.\n\u2018Dit was het laatste wapen dat het Westen in handen had om nog waarde in de keten toe te voegen.", "paragraphs": ["Wie \u2019s werelds essenti\u00eble bodemschatten in handen heeft, domineert het wereldtoneel. De coronacrisis geeft al een aardig voorproefje van de gevolgen. Tijdens de lockdown bleek maar weer eens hoe verbonden de wereld is en hoe afhankelijk landen van elkaar zijn voor productie en consumptie, en dus ook kwetsbaar voor de nukken van landen die hun machtsposities inzetten, zoals China dat deed met de export van mondkapjes, of Vietnam met de export van rijst.", "De annexatie van de Krim in 2014 door Rusland was een gamechanger, zegt Rob de Wijk van HCSS. \u2018Dat opende de ogen van de wereld. We riepen als internationale gemeenschap wel dat het niet mocht en we dreigden met gevolgen, maar in praktijk hadden we geen middelen in handen om Rusland tot de orde te roepen.\u2019", "Anno 2020 spitst de jacht zich dus toe op de onzichtbare metalen voor nieuwe technologische hoogstandjes en de ambitie onze economie te vergroenen. We moeten af van fossiele brandstoffen en de broeikasuitstoot moet in 2050 tot nul zijn gereduceerd. De tijd dringt. Op dit moment worden nog niet genoeg kritieke metalen geproduceerd om zelfs maar een kwart van de klimaatambities waar te maken. Voordat alle auto\u2019s elektrisch kunnen rijden en we zijn overgestapt op wind- en zonne-energie, moeten nog heel wat accu\u2019s worden geproduceerd en dus heel wat mijnen operationeel gemaakt \u2013 hetgeen gemiddeld tien tot twintig jaar duurt. Degene met de langste adem en de diepste financi\u00eble zakken gaat deze race winnen. \u2018En dat is China\u2019, zegt Michel Rademaker, eveneens verbonden aan het HCSS als adjunct-directeur, stellig.", "China begint het grondstoffenspel al met een forse voorsprong. 80 procent van de zeldzame aardmetalen zoals cerium, lanthanium en neodymium komt uit China. \u2018China toont zich een absolute meester in de inzet van zijn machtspositie\u2019, zegt Rademaker. Concurrerende mijnen elders in de wereld, vooral in Australi\u00eb, zijn met prijsbeleid uitgeschakeld, voor \u2018vijanden\u2019 gaat de export in de ban. In de handelsoorlog met de VS zet China regelmatig de troefkaart in van het \u2018grondstoffennationalisme\u2019. En met succes: de VS is voor zijn defensie bijvoorbeeld parakind doxaal genoeg volledig afhankelijk van China\u2019s aardmetalen.", "Inmiddels reikt China\u2019s macht verder dan de eigen bodemschatten. Meer dan de helft van de kobalt uit Congo gaat naar China, waarvandaan het verwerkt in chips en andere halffabricaten de westerse markten bereikt. \u2018China beheerst nu grote delen van de wereldwijde productieketens\u2019, zegt Rademaker. Het begon met het opkopen van mijnconcessies, handelsplatforms, het controleren van de logistiek met het wereldwijde \u2018Belt and Road Initiative\u2019 (de nieuwe zijderoute), het overnemen van de productie, en nu neemt China ook het voortouw in research & development.\u2019 Vooral dat laatste noemt Rademaker zorgelijk. \u2018Dit was het laatste wapen dat het Westen in handen had om nog waarde in de keten toe te voegen. Maar dit laten we ons nu ook uit handen slaan door er onvoldoende in te investeren en Chinese studenten hier kennis te laten opdoen.\u2019"], "authors": [], "keywords": ["van", "china", "het", "met", "zijn", "toekomst", "strijd", "een", "om", "metalen", "en", "te", "dat", "vuile", "voor"], "pubDate": null, "publicationId": "1a359314-37ee-33a8-8de7-301d3eb2ed28"}