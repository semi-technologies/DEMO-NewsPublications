{"id": "06d6f10e-2cdb-36ab-914a-d6d7adfd3b10", "title": "Vliegtuig Schiphol ontruimd na bommelding, geen explosieven gevonden", "url": "https://nu.nl/binnenland/6095688/vliegtuig-schiphol-ontruimd-na-bommelding-geen-explosieven-gevonden.html", "summary": "De politie heeft woensdagmiddag in Haarlem een man aangehouden in verband met de verdachte situatie aan boord van een toestel op Schiphol eerder op de dag.\nDe man zou mogelijk een bommelding hebben gedaan, waarna het vliegtuig moest worden ontruimd.\nInmiddels zijn het vliegtuig en de afgezette omgeving weer vrijgegeven.\nDe Koninklijke Marechaussee maakte woensdag rond 15.00 uur melding van een verdachte situatie in een vliegtuig op Schiphol.\nHulpdiensten kondigden GRIP 2 af, wat betekent dat hulpdiensten geco\u00f6rdineerd moeten samenwerken en dat het incident invloed kan hebben op de directe omgeving.", "paragraphs": ["De politie heeft woensdagmiddag in Haarlem een man aangehouden in verband met de verdachte situatie aan boord van een toestel op Schiphol eerder op de dag. De man zou mogelijk een bommelding hebben gedaan, waarna het vliegtuig moest worden ontruimd. Omstreeks 19.30 was het onderzoek afgerond en waren er geen bijzonderheden aangetroffen. Inmiddels zijn het vliegtuig en de afgezette omgeving weer vrijgegeven.", "De Koninklijke Marechaussee maakte woensdag rond 15.00 uur melding van een verdachte situatie in een vliegtuig op Schiphol. De passagiers werden uit het betreffende toestel gehaald. Volgens een woordvoerder zijn er geen gewonden gevallen.", "Over de identiteit van de verdachte kunnen de politie en Koninklijke Marechaussee nog niets zeggen. De D-pier van Schiphol werd tijdelijk afgesloten voor onderzoek. De Koninklijke Marechaussee liet eerder weten in het betreffende vliegtuig onderzoek te doen, maar nog niets over de aard van dit onderzoek te kunnen zeggen.", "Hulpdiensten kondigden GRIP 2 af, wat betekent dat hulpdiensten geco\u00f6rdineerd moeten samenwerken en dat het incident invloed kan hebben op de directe omgeving. Uit beelden blijkt dat verschillende hulpdiensten zich op de wegen rondom Schiphol hadden opgesteld.", "De luchthaven meldt dat er geen gevolgen zijn voor het overige vliegverkeer. Er waren alleen enkele gatewijzigingen, aldus een woordvoerder."], "authors": ["Door", "Anp Nu.Nl"], "keywords": ["van", "dat", "explosieven", "een", "bommelding", "onderzoek", "en", "geen", "gevonden", "schiphol", "vliegtuig", "ontruimd", "op", "er", "het"], "pubDate": null, "publicationId": "4d7a0f80-7953-388c-9af8-e7a437b5632e"}