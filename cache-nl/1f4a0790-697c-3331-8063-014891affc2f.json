{"id": "1f4a0790-697c-3331-8063-014891affc2f", "title": "\u2018The Forty-Year-Old Version\u2019: over de levenshobbels van een creatieve geest", "url": "https://trouw.nl/cultuur-media/the-forty-year-old-version-over-de-levenshobbels-van-een-creatieve-geest~b09be09d/", "summary": "Ooit kreeg ze een prijs voor aanstormend talent onder de 30.\nMet haar deels autobiografische \u2018The Forty-Year-Old Version\u2019 schetst de New Yorkse Radha Blank de levenshobbels van een creatieve geest die is blijven hangen in haar eigen belofte.\nOf is een 40-jarige vrouw \u2018rijp fruit dat van de boom valt voor de insecten\u2019, zoals iemand beweert?\nOndertussen probeert ze een theaterstuk van de grond te krijgen over haar geliefde buurt: Harlem.\nEn zo begint Radha te rappen: over krakende knie\u00ebn, overgewicht, ouder worden, gebrek aan seks.", "paragraphs": ["Ooit kreeg ze een prijs voor aanstormend talent onder de 30. Maar nu is theaterschrijfster Radha bijna 40 jaar. Allang niet meer aanstormend en nog lang niet arriv\u00e9e. Met haar deels autobiografische \u2018The Forty-Year-Old Version\u2019 schetst de New Yorkse Radha Blank de levenshobbels van een creatieve geest die is blijven hangen in haar eigen belofte. Of is een 40-jarige vrouw \u2018rijp fruit dat van de boom valt voor de insecten\u2019, zoals iemand beweert?", "Assertieve tieners die liefst alleen over seks praten", "Radha geeft theaterles aan assertieve tieners die liefst alleen over seks praten. Ondertussen probeert ze een theaterstuk van de grond te krijgen over haar geliefde buurt: Harlem. Probeer dat maar eens aan een off-Broadway-theaterproducent te verkopen.", "Blank was eerder scenarist en producent van Spike Lee\u2019s serie \u2018She\u2019s Gotta Have It\u2019. Met vrolijke blik nodigt ze je uit in het bestaan van een zwarte kunstenares die geen symbool voor de zwarte gemeenschap wil zijn en geen \u2018armoedeporno\u2019 wil schrijven. Haar eigen stem vinden, dat wil ze. En zo begint Radha te rappen: over krakende knie\u00ebn, overgewicht, ouder worden, gebrek aan seks.", "Eerder dit jaar werd Blank op het Sundance Film Festival ge\u00eberd met een regieprijs voor dit in fraai zwart-wit 35mm materiaal gefilmde, geestige drama waarmee ze niet alleen haar eigen artistieke geworstel, maar ook het racismedebat in de kunstwereld onderzoekt. Aan het eind is Radha er nog niet helemaal uit. Maar de zoektocht was mooi om mee te maken.", "The Forty-Year-Old Version is te zien op Netflix."], "authors": ["Remke De Lange"], "keywords": ["van", "version", "radha", "levenshobbels", "haar", "voor", "een", "creatieve", "ze", "niet", "te", "het", "maar", "fortyyearold", "geest"], "pubDate": "2020-11-19T12:00:00Z", "publicationId": "b66cd8e4-4294-3571-bcd7-e490527f1a48"}