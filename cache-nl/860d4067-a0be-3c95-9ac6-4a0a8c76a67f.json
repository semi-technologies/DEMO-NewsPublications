{"id": "860d4067-a0be-3c95-9ac6-4a0a8c76a67f", "title": "Klaassen: \u2018De kansen die je krijgt, moet je maken\u2019", "url": "https://www.parool.nl/sport/klaassen-de-kansen-die-je-krijgt-moet-je-maken~b045e2fe/", "summary": "\u201cIk denk dat het een lastige wedstrijd was.\nAtalanta-trainer Gian Piero Gasperini kon zijn geluk niet op na de zege bij Ajax.\nWe hebben in deze wedstrijd eigenlijk maar een kans weggegeven,\u201d doelde hij op een misser van Davy Klaassen.\n\u201cIk hoop dat ze snel weer beschikbaar zijn want als iedereen fit is, dan hebben we een goede ploeg\u201d, stelde Ten Hag.\n\u201cWe mogen een halve dag teleurgesteld zijn en dan moeten we ons richten op het duel van zaterdag met PEC Zwolle.\u201d", "paragraphs": ["Beeld EPA", "Ajax verloor uiteindelijk, na een rode kaart voor Ryan Gravenberch, met 1-0.", "\u201cIk denk dat het een lastige wedstrijd was. Je zag dat zij niet kwamen om een doelpunt te maken. Dan krijg je niet veel kansen. De kansen die je krijgt, moeten er wel in. Die van mij moest er zeker in,\u201d zei Klaassen na afloop.", "De eerste helft verliep zonder veel hoogtepunten. Klaassen: \u201cWe wilden niet gelijk ons hoofd verliezen en kamikaze gaan spelen. Vanuit die positie wilden we kansen gaan cre\u00ebren. Dat hebben we te weinig gedaan. Ik had na onze wissels na een uur spelen wel het idee dat we wat meer zouden gaan cre\u00ebren. We kwamen wel steeds meer naar voren. Dan komt die rode kaart er ook nog bij en wordt het nog lastiger.\u201d", "Ajax hoopte, bij een stand van 0-0, een strafschop te krijgen toen invaller Klaas-Jan Huntelaar een klein tikje kreeg. \u201cIk neem aan dat als de VAR er een paar keer naar gekeken heeft, het wel niet zo zal zijn,\u201d zegt Klaassen.", "Atalanta-trainer Gian Piero Gasperini kon zijn geluk niet op na de zege bij Ajax. \u201cDit is echt ongelooflijk,\u201d jubelde hij. \u201cIk ben buitengewoon tevreden. We zitten weer in de achtste finales van de Champions League. We halen 11 punten in een poule met Liverpool en Ajax. Onvoorstelbaar bijna.\u201d", "Atalanta strandde vorig seizoen in de kwartfinales van de Champions League. \u201cMaar toen speelden we in de groepsfase niet zo volwassen als we nu hebben gedaan. We hebben in deze wedstrijd eigenlijk maar een kans weggegeven,\u201d doelde hij op een misser van Davy Klaassen. \u201cToch bleef het spannend totdat Luis Muriel in de slotfase scoorde voor ons. Toen was het gebeurd. We hebben de uitwedstrijden tegen Liverpool en Ajax gewonnen. Dan verdien je te overwinteren in de Champions League.\u201d", "Ten Hag was vanzelfsprekend minder blij. Hij ziet een rode draad in de mislukte campagne van Ajax in de Champions League. \u201cWe hebben in alle vier de wedstrijden tegen Liverpool en Atalanta de grootste kans op de 1-0 gekregen. Alleen in de uitwedstrijd tegen Atalanta zijn we op voorsprong gekomen,\u201d zei hij.", "\u201cWe hebben dit seizoen geen hele brede selectie voor de Champions League,\u201d zei Ten Hag. \u201cDan moet het meezitten zoals twee jaar geleden toen onze sleutelspelers keer op keer beschikbaar waren. In de eerste wedstrijd tegen Liverpool missen we veel kansen en valt Mohammed Kudus uit. In alle wedstrijden tegen Liverpool en Atalanta had er meer ingezeten. Maar het is niet gelukt.\u201d", "Ajax miste tegen Atalanta naast Kudus ook Daley Blind, David Neres en Lassina Traor\u00e9. \u201cIk hoop dat ze snel weer beschikbaar zijn want als iedereen fit is, dan hebben we een goede ploeg\u201d, stelde Ten Hag. \u201cWe mogen een halve dag teleurgesteld zijn en dan moeten we ons richten op het duel van zaterdag met PEC Zwolle.\u201d"], "authors": [], "keywords": ["klaassen", "kansen", "van", "dan", "het", "op", "die", "moet", "een", "je", "en", "krijgt", "niet", "dat", "maken", "hebben", "tegen"], "pubDate": "2020-12-09T21:44:00+01:00", "publicationId": "a3002aeb-6d5a-3894-adcb-0212effbc567"}