{"id": "c9ce92f5-7965-3c33-bde4-431a8d31e228", "title": "Internist: onze indruk is dat niet-coronapati\u00ebnten zieker het ziekenhuis in komen", "url": "https://volkskrant.nl/nieuws-achtergrond/internist-onze-indruk-is-dat-niet-coronapatienten-zieker-het-ziekenhuis-in-komen~bfbeab1a/", "summary": "\u2018De breed gedeelde indruk bij artsen, zeker ook onder onze internisten-achterban, is dat een deel van de pati\u00ebnten zieker dan gebruikelijk het ziekenhuis in komt.\nOf het zijn pati\u00ebnten met klachten bij wie niet direct duidelijk is wat er aan de hand is.\nDeze speelt zich veel meer af op de verpleegafdelingen van het ziekenhuis, precies het kruispunt waar alle pati\u00ebntenstromen samenkomen.\n\u2018Je ziet nu in de verkiezingsprogramma\u2019s van de politieke partijen dat het toch vooral weer draait om de uitbreiding van de ic-capaciteit.\nHet gevolg is dat nu meer pati\u00ebnten dan gebruikelijk nog steeds afhankelijk zijn van nierdialyse; met een nieuwe nier zouden ze dat niet zijn geweest.", "paragraphs": ["Chirurgen inspecteren een nier die ze zojuist hebben weggehaald en bij een familielid van de donor zullen inbrengen. Dit soort ingrepen lopen door de coronapandemie vertraging op. Beeld ANP", "Wat merkt u aan de reguliere pati\u00ebnten in het ziekenhuis?", "\u2018De breed gedeelde indruk bij artsen, zeker ook onder onze internisten-achterban, is dat een deel van de pati\u00ebnten zieker dan gebruikelijk het ziekenhuis in komt. Een gevolg daarvan is dat ze zwaardere zorg nodig hebben en dus ook langer in het ziekenhuis moeten blijven liggen. Dat heeft weer negatieve gevolgen voor de druk op de ziekenhuiszorg. Daarbij moet ik wel zeggen: deze indruk is nog moeilijk hard te maken. Er zijn altijd pati\u00ebnten bij wie de zorg later dan gewenst op gang komt. Maar nu geven mensen wel degelijk aan dat zij langer hebben gewacht met het zoeken van hulp, of dat zij niet direct werden doorverwezen, vanwege de coronacrisis.\u2019", "Om wat voor pati\u00ebnten gaat het dan?", "\u2018Er zijn twee niveaus. Of het zijn pati\u00ebnten met klachten bij wie niet direct duidelijk is wat er aan de hand is. Ze hebben last van vermoeidheid, vallen plotseling veel af. Dat kunnen zorgwekkende klachten zijn die duiden op een onderliggende aandoening, maar zij hebben langer dan normaal gewacht om naar de huisarts te gaan. Of het zijn chronische pati\u00ebnten. Mensen met hartfalen, of diabetes. Die durven bij nieuwe klachten minder snel aan de bel te trekken, en zien we dus niet op een extra polikliniekafspraak bovenop hun reguliere afspraken, maar pas in een later stadium, bijvoorbeeld op de spoedeisende hulp.\u2019", "U zegt dat er geen harde cijfers zijn om uw indruk te staven, maar u houdt van pati\u00ebnten toch de ligduur bij?", "\u2018De toegenomen ligduur blijkt uit de cijfers, en heeft meerdere oorzaken. In deze coronacrisis is het een enorme uitdaging om onze pati\u00ebnten uit te plaatsen naar bijvoorbeeld andere zorginstellingen. Ook de verpleeghuizen kampen met de uitval van personeel, en pati\u00ebnten die revalidatie nodig hebben, kunnen daar niet terecht omdat de instelling nu deels is ingericht voor covid-zorg. Naar huis sturen lukt ook niet; ook de thuiszorg heeft personeelsproblemen.\u2019", "Robin Peeters. Beeld Erasmus MC", "\u2018Deze tweede golf is zo ontzettend anders dan de eerste golf. Deze speelt zich veel meer af op de verpleegafdelingen van het ziekenhuis, precies het kruispunt waar alle pati\u00ebntenstromen samenkomen. Als daar druk ontstaat, heeft dat gevolgen voor de spoedeisende hulp, voor de instroom vanuit de operatiekamers, voor de poliklinieken die een pati\u00ebnt willen laten opnemen.'", "Dus alleen de ic-capaciteit aanpakken is niet genoeg?", "\u2018Je ziet nu in de verkiezingsprogramma\u2019s van de politieke partijen dat het toch vooral weer draait om de uitbreiding van de ic-capaciteit. Maar als we willen voorkomen dat de zorg straks nog een keer gaat vastlopen, moeten we ons op een andere manier gaan voorbereiden op een volgende toename van covid-pati\u00ebnten. Waar ik bang voor ben is dat we straks voor de derde golf met name de problemen van de eerste golf aan het oplossen zijn.\u2019", "\u2018De tweede golf maakt duidelijk dat op dit moment de ic-capaciteit zelf niet het probleem is. Het is veel meer de zorgketen die vastloopt.", "Kunt u een concreet voorbeeld noemen?", "\u2018Tijdens de eerste golf hebben we veel niertransplantaties moeten uitstellen. Het gevolg is dat nu meer pati\u00ebnten dan gebruikelijk nog steeds afhankelijk zijn van nierdialyse; met een nieuwe nier zouden ze dat niet zijn geweest. De druk op de dialysecapaciteit is daardoor enorm toegenomen. Op het moment dat we opnieuw de transplantaties zouden moeten uitstellen \u2013 wat we gelukkig deze tweede golf niet hebben hoeven doen \u2013 bestaat de kans dat de huidige dialysecapaciteit niet meer toereikend zal zijn.", "\u2018Als je dit soort problemen wilt oplossen, kun je je niet concentreren op \u00e9\u00e9n onderdeel van de zorg. Alles is aan elkaar gelinkt.\u2019"], "authors": ["Michiel Van Der Geest"], "keywords": ["dat", "van", "onze", "niet", "komen", "een", "pati\u00ebnten", "internist", "nietcoronapati\u00ebnten", "zijn", "hebben", "indruk", "zieker", "op", "ziekenhuis", "voor", "het"], "pubDate": "2020-11-24T17:34:14Z", "publicationId": "1a359314-37ee-33a8-8de7-301d3eb2ed28"}