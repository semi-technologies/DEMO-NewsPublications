{"id": "1b2de985-f989-3674-82e5-82b967404ed5", "title": "Nederland krijgt veel meer vaccins, maar wel (iets) later", "url": "https://www.parool.nl/nederland/nederland-krijgt-veel-meer-vaccins-maar-wel-iets-later~b11cca3c/", "summary": "In de loop van januari volgen nog eens 52.000 vaccins van Pfizer, in februari is een leverantie van 768.000 voorzien en in maart \u00e9\u00e9n van 876.000 vaccins.\nModernaAls er geen kink in de kabel komt, volgt volgens De Jonge \u2018mogelijk al in januari\u2019 ook een eerste levering van vaccins van de Amerikaanse farmaceut Moderna, 390.000 doses groot.\nOok het vaccin van het in Leidse bedrijf Janssen (dochteronderneming van de Amerikaanse farmaceut Johnson & Johnson) komt als alles goed gaat in grotere aantallen naar Nederland.\nHet vaccin van Moderna is naar verwachting geschikter voor kleinschaligere distributie.\nHet kabinet rekent op een vaccinatiebereidheid van 75 procent en een verspilling van vaccins door bijvoorbeeld logistieke problemen van 10 tot 20 procent.", "paragraphs": ["Beeld ter illustratie. Beeld Getty Images", "Ervan uitgaande dat het Europees Medicijnagentschap (EMA) het vaccin goedkeurt, bevat de eerste leverantie van BioNTech/Pfizer 507.000 vaccins. De zending van de koploper in de mondiale vaccinrace arriveert eind deze maand of in de eerste week van januari. Het aantal is de helft minder dan eerder aangekondigd, het tijdstip is iets later. Waar De Jonge eerder zei dat als alles meezit in de week van 4 januari de vaccinaties kunnen beginnen, houdt hij het nu op \u2018zo vroeg als mogelijk in januari\u2019.", "In de loop van januari volgen nog eens 52.000 vaccins van Pfizer, in februari is een leverantie van 768.000 voorzien en in maart \u00e9\u00e9n van 876.000 vaccins.", "Moderna", "Als er geen kink in de kabel komt, volgt volgens De Jonge \u2018mogelijk al in januari\u2019 ook een eerste levering van vaccins van de Amerikaanse farmaceut Moderna, 390.000 doses groot. Net als bij Pfizer moeten mensen hiermee binnen enkele weken twee keer gevaccineerd worden.", "In totaal neemt Nederland tot en met het derde kwartaal van 2021 8,4 miljoen Pfizervaccins af, 600.000 meer dan eerder gemeld. Bij Moderna zijn nu 6,2 miljoen vaccins besteld, twee keer zoveel als tot nu toe bekend was. De laatste leverantie is voorzien in het laatste kwartaal van volgend jaar.", "Ook het vaccin van het in Leidse bedrijf Janssen (dochteronderneming van de Amerikaanse farmaceut Johnson & Johnson) komt als alles goed gaat in grotere aantallen naar Nederland. In totaal gaat het om 11,3 miljoen doses, waar eerder sprake was van 7,9 miljoen. De eerste leverantie van Janssen is in het voorjaar voorzien. Van dit vaccin volstaat \u00e9\u00e9n prik.", "Dertig priklocaties", "De Pfizervaccins komen in verpakkingen met 975 doses. Ze moeten bewaard worden bij -75\u00b0C. Dat maakt de eerst beschikbare vaccins ongeschikt voor kleinschalig gebruik zoals bij huisartsen en verpleeghuizen. Daarom zullen deze worden toegediend op een dertigtal centrale locaties, de meeste zijn nu in gebruik voor coronatests. De eerste doses gaan naar zorgmedewerkers.", "Het vaccin van Moderna is naar verwachting geschikter voor kleinschaligere distributie. Het is de bedoeling dat bewoners van verpleeghuizen en verstandelijk gehandicapten hiermee \u2018in de eerste maanden van 2021\u2019 worden inge\u00ebnt.", "Het kabinet rekent op een vaccinatiebereidheid van 75 procent en een verspilling van vaccins door bijvoorbeeld logistieke problemen van 10 tot 20 procent."], "authors": ["Bas Soetenhorst"], "keywords": ["vaccins", "van", "eerste", "als", "nederland", "miljoen", "het", "meer", "maar", "later", "vaccin", "een", "en", "krijgt", "nu", "veel", "wel", "iets"], "pubDate": "2020-12-09T08:50:36+01:00", "publicationId": "a3002aeb-6d5a-3894-adcb-0212effbc567"}