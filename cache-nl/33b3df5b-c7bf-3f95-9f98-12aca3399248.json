{"id": "33b3df5b-c7bf-3f95-9f98-12aca3399248", "title": "We schrijden lang en sluik de winter door", "url": "https://volkskrant.nl/cultuur-media/we-schrijden-lang-en-sluik-de-winter-door~b7226e06/", "summary": "Vanaf links: David Koma, Jacquemus, Celine, Haider Ackermann, Bottega Veneta, Balenciaga Beeld ImaxtreeWat gaan we dragen als het aan de ontwerpers ligt?\nDe warmste modellen waren gebreid en hadden een col, de sportievere variant kwam van Jacquemus en had korte mouwen en een polokraag.\nZo\u2019n jurk is al een statement op zich en heeft geen toeters en al helemaal geen bellen nodig, hooguit een vrolijke oorbel.\nKoningin Elizabeth II en Prins Philip met Ronald Reagan en zijn vrouw Nancy bij een banket ter ere van het bezoek van Elizabeth aan de VS in 1983.\nEn als je een modellenmaat hebt, qua taille en fr\u00eale schouders.", "paragraphs": ["Vanaf links: David Koma, Jacquemus, Celine, Haider Ackermann, Bottega Veneta, Balenciaga Beeld Imaxtree", "Wat gaan we dragen als het aan de ontwerpers ligt?", "Enkellange, sluike jurken met mouwen \u2013 l\u00e1nge mouwen liefst \u2013 zonder split of decollet\u00e9. Jurken die weinig blootgeven en dus heel decent en bescheiden zouden k\u00fannen zijn, ware het niet dat de sluike jurken die dit seizoen in de mode zijn juist w\u00e9l spannend zijn. Enerzijds omdat ze het lichaam wel bedekken maar de vormen van de drager niet verhullen, anderzijds omdat ze uitgevoerd zijn in de nodige feestelijke materialen. Glans, glitter (Koma, Bottega Veneta), kant (Celine, Tom Ford), fluweel (Ackermann) of met mouwen die aan klokjesgentianen doen denken (Loewe). De warmste modellen waren gebreid en hadden een col, de sportievere variant kwam van Jacquemus en had korte mouwen en een polokraag.", "Hoe gaan wij het dragen?", "Als we column dresses gaan dragen doen we dat bij voorkeur zonder al te veel extra\u2019s. Zo\u2019n jurk is al een statement op zich en heeft geen toeters en al helemaal geen bellen nodig, hooguit een vrolijke oorbel. Kies wel voor materiaal van kwaliteit, een jurk die lubbert of tekent is nooit feestelijk \u2013 zorg dus ook voor ondergoed zonder zichtbare naden of knellende bandjes. Ook de snit is van belang: een stevige schouder complimenteert elk silhouet, of je nou Tante Sidonia of Kim Kardashian bent. Eronder kan een feestelijk muiltje, een hak of een lompe laars \u2013 als de jurk ellenlang is zie je toch niet wat eronder zit.", "Koningin Elizabeth II en Prins Philip met Ronald Reagan en zijn vrouw Nancy bij een banket ter ere van het bezoek van Elizabeth aan de VS in 1983. Beeld Tim Graham Photo Library via Get", "Valkuilen vermijden doe je zo", "Er zijn exact twee simpele valkuilen te omzeilen. Valkuil 1: de te strakke jurk, waarin lopen schier onmogelijk wordt \u2013 denk aan de koddige tred van Carolyn Jones in de stokoude tv-serie The Addams Family. De tweede valkuil is de te wijde vormeloze soepjurk, waarbij de vraag rijst of het een jurk is of een nachtpon. Of een kleedzak. Nancy Reagan droeg een dergelijk geval toen Ronald en zij in 1983 bezoek kregen van koningin Elizabeth \u2013 die zelf trouwens in een iets te woepie taartjurk verscheen.", "Isabelle Huppert bij het 72ste filmfestival van Cannes in 2019. Beeld Getty", "Een bekend mens", "Er zijn weinig vrouwen die zo consequent puik gekleed gaan als de Franse actrice Isabelle Huppert (67). Natuurlijk, het helpt als je in het 16e arrondissement van Parijs geboren bent, een dijk van een stylist hebt (Jonathan Huguet)en dikke connecties met modehuizen als Chlo\u00e9, Chanel, Dior en Celine. En als je een modellenmaat hebt, qua taille en fr\u00eale schouders. Dat ze slechts twee turven (van krap 80 cm) hoog is, maakt Huppert uitermate geschikt voor een langmakend, sluik silhouet dat ze dus vaak draagt. Vorig jaar schitterde ze in Cannes in een couturejurk met grote transparante pailletten van Armani. Perfectie, ze bestaat."], "authors": ["C\u00e9cile Narinx"], "keywords": ["van", "die", "sluik", "een", "het", "en", "ze", "te", "zijn", "lang", "schrijden", "winter", "als", "met", "door"], "pubDate": "2020-12-17T14:00:33Z", "publicationId": "1a359314-37ee-33a8-8de7-301d3eb2ed28"}