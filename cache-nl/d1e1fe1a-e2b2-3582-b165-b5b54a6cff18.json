{"id": "d1e1fe1a-e2b2-3582-b165-b5b54a6cff18", "title": "Als het aan de modeontwerpers ligt, nemen we het advies om te ventileren heel letterlijk", "url": "https://volkskrant.nl/cultuur-media/als-het-aan-de-modeontwerpers-ligt-nemen-we-het-advies-om-te-ventileren-heel-letterlijk~bc08a6a6/", "summary": "Wat gaan we dragen als het aan de ontwerpers ligt?\nAls het aan de modeontwerpers ligt, nemen we het advies om te ventileren heel letterlijk, komende feestdagen.\nGeen productiefouten of winkelhaken, maar met opzet en aandacht gemaakte uitsparingen die een vleugje huid onthullen.\nValkuilen vermijden doe je zoEigenlijk is het logisch dat kleren met gaten een onchic imago hebben: armoedig, met dank aan Dorus en z\u2019n ouwe jas.\nOnverzorgd, als we denken aan spijkerbroeken met joekels van gaten bij de knie\u00ebn.", "paragraphs": ["Wat avondkleding betreft vallen er flink wat gaten in de outfits voor komend feestseizoen. Strategisch geplaatste uitsparingen en inkepingen die spannende jurken en rokken n\u00f3g prikkelender maken, zag C\u00e9cile Narinx.", "Wat gaan we dragen als het aan de ontwerpers ligt?", "Als het aan de modeontwerpers ligt, nemen we het advies om te ventileren heel letterlijk, komende feestdagen. In een groot aantal jurken die getoond werden zaten grote, luchtige gaten. Geen productiefouten of winkelhaken, maar met opzet en aandacht gemaakte uitsparingen die een vleugje huid onthullen. Op traditionele plekken als decollet\u00e9, middenrif en schouders, maar ook bij heup, sleutelbeen of bovenbeen. Ze deden denken aan de roemruchte najaarscollectie van Tom Ford voor Gucci uit 1996, maar waren ietsje braver en ingetogener. Victoria Beckham toonde ook kantoorbestendige truien met gaten in de mouwen \u2013 waar een bloes onderuit kwam piepen.", "Hoe gaan wij het dragen?", "De gatenkaaslook is een ideale feestdracht voor mensen die wel voelen voor bloot, mits op een originele en nette manier gepresenteerd. Hij kan uitermate geschikt zijn voor sportievelingen die hun afgetrainde obliquus externus abdominis willen showen (zie Prabal Gurung en Off-White), maar ook voor types die graag lichaamsdelen blootgeven die minder onder de zwaartekracht te lijden hebben dan bovenarmen of boezem (zie Monse en Proenza Schouler). Uiteraard is deze trend ook geschikt voor het dragen van laagjes: met een mooie organza bloes of een dun truitje in een knalkleur eronder springen de gaten immers \u00f3\u00f3k feestelijk in het oog, en heeft de drager minder last van tocht en/of gluurders.", "Valkuilen vermijden doe je zo", "Eigenlijk is het logisch dat kleren met gaten een onchic imago hebben: armoedig, met dank aan Dorus en z\u2019n ouwe jas. Onverzorgd, als we denken aan spijkerbroeken met joekels van gaten bij de knie\u00ebn. Of pikant, als in kruisloze slips of geperforeerde pekskes uit de seksshop. De pikantste bekende jurk met een hap eruit is zonder twijfel de blotebillenjurk van Sylvia Millecam zaliger, ontworpen door Marlies Dekkers. Daar is anno nu geen beeld meer van te krijgen, dus dat wordt diep in het geheugen graven \u2013 als daar geen gaten in zitten tenminste.", "Model Likuna Metreveli draagt meer gat dan spijkerbroek. Beeld Getty Images", "Een bekend mens", "Vorig jaar was Prinsjesdag nog een vrolijke en uitbundige bedoening. De koninklijke rossige baard maakte voor het eerst zijn offici\u00eble opwachting en koningin M\u00e1xima pakte uit met onder haar fluwelen pillbox van Philip Treacy een bordeauxrode wollen robe van Jan Taminiau met een kort capeje erover, waardoor er een eilandje bloot ontstond bij de koninklijke boezem. Best gedurfd, voor zo\u2019n plechtige dag, maar: knap gemaakt, vol overtuiging gedragen, nergens t\u00e9 bloot en toch verduveld sexy. En daar was haar wettige echtgenoot aan zijn grijns te zien \u00f3\u00f3k dik tevree mee."], "authors": ["C\u00e9cile Narinx"], "keywords": ["van", "modeontwerpers", "om", "die", "een", "heel", "en", "gaten", "maar", "te", "ligt", "nemen", "als", "ventileren", "voor", "letterlijk", "met", "het", "aan"], "pubDate": "2020-12-10T14:00:23Z", "publicationId": "1a359314-37ee-33a8-8de7-301d3eb2ed28"}