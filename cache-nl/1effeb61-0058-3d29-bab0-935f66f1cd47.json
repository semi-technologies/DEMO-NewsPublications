{"id": "1effeb61-0058-3d29-bab0-935f66f1cd47", "title": "Het leven van Sanne de Boer aan de Ionische Zee was heerlijk idyllisch, totdat er \u2019s nachts een auto in de fik ging", "url": "https://trouw.nl/nieuws/het-leven-van-sanne-de-boer-aan-de-ionische-zee-was-heerlijk-idyllisch-totdat-er-s-nachts-een-auto-in-de-fik-ging~b0c4fb2b/", "summary": "Aan het eind van haar speurwerk naar de Calabrese maffia trekt Sanne de Boer een parallel met de coronapandemie.\nMafi\u00f2poli heet het boek van de journaliste, een samenvoeging van het Italiaanse \u00admafia en het Oudgriekse polis, oftewel: een door de maffia bestuurde samenleving.\nIn 2006 verhuisde ze van Amsterdam naar een kustdorpje in Calabri\u00eb.\nTotdat er \u2019s nachts in haar straat een auto in de fik gaat van een gemeenteambtenaar met een ruggegraat.\nMaar bij elkaar en doordat De Boer ze van meer context voorziet, geven ze een uitstekend inzicht in de werkwijze van het misdaadconglomeraat.", "paragraphs": ["Aan het eind van haar speurwerk naar de Calabrese maffia trekt Sanne de Boer een parallel met de coronapandemie. Zoals het in februari maar niet tot Nederland leek door te dringen dat Covid-19 niet alleen in China en Itali\u00eb dodelijke slachtoffers zou maken, zo gaan we hier veel te laconiek om met de bedreiging die de \u2019ndrangheta is voor onze economie en democratie.", "Mafi\u00f2poli heet het boek van de journaliste, een samenvoeging van het Italiaanse \u00admafia en het Oudgriekse polis, oftewel: een door de maffia bestuurde samenleving. In 2006 verhuisde ze van Amsterdam naar een kustdorpje in Calabri\u00eb. Aanvankelijk ziet ze alleen de idylle: het uitzicht op de blauwe \u00adIonische Zee, sinaasappels plukken, de lieve buren die haar zelfgemaakte wijn schenken. Totdat er \u2019s nachts in haar straat een auto in de fik gaat van een gemeenteambtenaar met een ruggegraat.", "De Siciliaanse Cosa Nostra en de Napolitaanse Camorra staan meer in de schijnwerpers, maar de \u2019ndrangheta is de voorbije decennia uitgegroeid tot de machtigste maffia-organisatie ter wereld. Het is al lang niet meer een clubje lokale criminele families dat alleen de voet van de laars terroriseert. Nee, de maffia uit Calabri\u00eb is een octopus met tentakels die zich uitstrekken tot in Australi\u00eb en Canada. Tachtig procent van de coca\u00efne die naar het Europese continent komt, wordt door Calabrese clans uit Zuid-Amerika ge\u00efmporteerd. Rotterdam is een geliefde doorvoerhaven voor de groepen.", "Sanne de Boer schreef het boek Mafiopoli over de zoektocht naar de 'Ndrangheta, de maffia uit Calabri\u00eb. Beeld Ennio Stranieri", "Een schijnbaar onstuitbare criminele multinational", "\u201cHoe kan het dat in een vergeten uithoek van Europa zo\u2019n schijnbaar onstuitbare criminele multinational is ontstaan?\u201d, vraagt De Boer zich af. De kwestie behandelde ze eerder in de podcast \u2018Leven met de maffia\u2019 en wordt in Mafi\u00f2poli uitgediept. Ze leest kranten, boeken en vonnissen, maar praat vooral. Met gedupeerden, openbaar aanklagers, kroongetuigen en burgers die het niet langer pikken om pizzo (\u2018beschermgeld\u2019) af te dragen.", "Een deel van de verhalen die ze optekent, hebben eerder de media gehaald. Maar bij elkaar en doordat De Boer ze van meer context voorziet, geven ze een uitstekend inzicht in de werkwijze van het misdaadconglomeraat. Dat haar werk niet zonder risico is, bewijst de moord in 2018 op de Slowaakse onderzoeksjournalist J\u00e1n Kuciak, die onderzocht hoe de regering van zijn land banden onderhield met de \u2019ndrangheta.", "De meeste indruk maken de getuigenissen van spijtoptanten. Luigi Bonaventura bijvoorbeeld, een ex-capo die nadat hij uit de maffia was gestapt door zijn eigen vader met een mitrailleur werd beschoten. Bonaventura ging met justitie samenwerken, omdat hij zijn kinderen niet wilde grootbrengen met dood en verderf. Zelf had de veertiger op twaalfjarige leeftijd al ontelbaar veel kogels met kalasjnikovs afgevuurd. \u201cIn Europa willen we onszelf ervan overtuigen dat we geen kindsoldaten hebben. We zien ze in Afrika, maar vinden het moeilijk om te erkennen dat er ook in Itali\u00eb kindsoldaten zijn.\u201d", "Volgens Bonaventura en andere kenners van de \u2019ndrangheta hebben de armen van de octopus stevig houvast in ons land. \u201cEr komen in Nederland zo veel drugs aan en er wonen zo veel voortvluchtigen, dat er zeker een netwerk moet zijn van mensen die ze beschermen\u201d, citeert De Boer de belangrijkste maffia-aanklager Nicola Gratteri.", "Hoe dat vangnet exact in elkaar steekt, blijft helaas onopgehelderd, maar Nederland moet goed oppassen, is zijn en De Boers boodschap: voor je het weet, zit de \u2019ndrangheta ook hier in de haarvaten van economie en politiek. Als douaniers zijn om te kopen, zijn anderen dat ook. De waarschuwing lijkt amper aan te komen, slechts een stuk of acht Nederlandse politieagenten zijn op de Italiaanse maffia gezet. Of dat genoeg is om het misdaadvirus uit Calabri\u00eb tegen te gaan\u2026", "Sanne de Boer", "Mafiopoli. Een zoektocht naar de \u2019ndrangheta,", "de machtigste maffia van Itali\u00eb", "Nieuw Amsterdam;", "304 blz. \u20ac 22,99", "Lees ook:", "Voor de Italiaanse maffia is corona een feestje", "Italiaanse maffia-jagers slaan alarm: ze voorzien dat de georganiseerde misdaad gaat profiteren van de coronacrisis. De minister van binnenlandse zaken Luciana Lamorgese heeft alle prefecten opgeroepen extra alert te zijn, omdat maffiabendes zullen proberen hun macht en rijkdom uit te breiden nu Itali\u00eb wegzakt in een ongekende recessie."], "authors": ["Elias Van Der Plicht"], "keywords": ["s", "van", "ionische", "zee", "zijn", "en", "idyllisch", "een", "leven", "met", "ze", "maffia", "sanne", "te", "het", "nachts", "dat", "totdat"], "pubDate": "2020-11-14T20:42:00Z", "publicationId": "b66cd8e4-4294-3571-bcd7-e490527f1a48"}