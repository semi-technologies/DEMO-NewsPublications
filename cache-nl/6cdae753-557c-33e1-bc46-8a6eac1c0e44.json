{"id": "6cdae753-557c-33e1-bc46-8a6eac1c0e44", "title": "Levenseinde blijft te vaak onbesproken: \u2018Als arts moet je letten op subtiele opmerkingen\u2019", "url": "https://volkskrant.nl/wetenschap/levenseinde-blijft-te-vaak-onbesproken-als-arts-moet-je-letten-op-subtiele-opmerkingen~b4e0154d/", "summary": "Het kan moeilijker worden voor pati\u00ebnt en arts om in gesprek te raken over het verwachte levenseinde.\nDie vooruitgang heeft ook een keerzijde: het kan moeilijker worden voor pati\u00ebnt en arts om in gesprek te raken over het verwachte levenseinde.\nHet is bovendien een gespreksonderwerp waar je gevoel voor moet hebben, waar je wat ervaring mee moet opbouwen.\u2019Het kan ook zijn dat een pati\u00ebnt dat niet wil horen.\nIk denk ook dat het onderwerp best vaak door pati\u00ebnten \u00e9n hun naasten op tafel wordt gelegd, maar dan op indirecte wijze.\nIk heb geleerd dat je als arts moet letten op subtiele opmerkingen, op non-verbale communicatie.", "paragraphs": ["Het kan moeilijker worden voor pati\u00ebnt en arts om in gesprek te raken over het verwachte levenseinde. Beeld Frank Muller", "Door alle nieuwe behandelingen tegen ongeneeslijke kanker stijgt de levensverwachting van pati\u00ebnten. Die vooruitgang heeft ook een keerzijde: het kan moeilijker worden voor pati\u00ebnt en arts om in gesprek te raken over het verwachte levenseinde. \u2018Het is van groot belang om dat gesprek niet uit te stellen tot kort voor de dood\u2019, zei internist-oncoloog Lia van Zuylen in haar oratie, die ze vorige week uitsprak. Van Zuylen is hoogleraar klinische palliatieve zorg aan het Amsterdam UMC, een leerstoel die wordt betaald door de stichting Kuria. Die stichting biedt palliatieve zorg in een hospice en stimuleert onderzoek.", "Als de diagnose uitgezaaide kanker is gesteld, weet je dat de pati\u00ebnt tegenover je uiteindelijk niet meer zal genezen, zegt ze, ook niet met alle nieuwe medicijnen die nu op de markt komen. \u2018Dat moet je benoemen, niet \u00e9\u00e9n keer, maar steeds opnieuw. Dat hoeft niet elke keer in een compleet gesprek, maar zeg iets als: er komt een moment dat we de ziekte niet meer kunnen bestrijden. Ik ben ervan overtuigd dat je daarmee pati\u00ebnten helpt.\u2019", "Voor een uitbehandelde kankerpati\u00ebnt kan een nieuw medicijn perspectief bieden, moet een arts dan meteen over het levenseinde beginnen?", "\u2018Het is fantastisch dat er zoveel nieuwe behandelingen tegen kanker zijn, het geeft pati\u00ebnten nieuwe hoop. Ik merk dat je daar als dokter ook gevoelig voor bent. Natuurlijk wil je pati\u00ebnten nog een kans geven. En die hoop wordt voor sommige pati\u00ebnten bewaarheid, ik heb meegemaakt dat een pati\u00ebnt die was opgegeven dankzij een nieuwe behandeling nog zeven jaar heeft geleefd.", "\u2018Maar dat zijn uitzonderingen. Wat we vaak zien is dat de oplaaiende hoop een gesprek over het einde van het leven in de weg zit. Dat de familie het niet aanroert, en de arts bang is om die hoop weg te nemen.\u2019", "Het is de taak van artsen om het levenseinde bespreekbaar te maken, maar dat gebeurt onvoldoende, zegt u in uw oratie. Waarom niet?", "\u2018Simpel gezegd, omdat de pati\u00ebnt niet bij de dokter komt om te horen: u gaat dood. Artsen willen graag iets bieden. Ze vragen zich ook af wat ze bij hun pati\u00ebnt teweegbrengen als ze het naderende levenseinde ter sprake brengen. Het is bovendien een gespreksonderwerp waar je gevoel voor moet hebben, waar je wat ervaring mee moet opbouwen.\u2019", "Het kan ook zijn dat een pati\u00ebnt dat niet wil horen.", "\u2018Ik heb me in mijn oratie gericht op mijn collega\u2019s, maar natuurlijk speelt de houding van de pati\u00ebnt ook een rol. De pati\u00ebnt zou ook kunnen waarderen dat zijn dokter daarover in gesprek gaat en dat niet meteen afwijzen.\u2019", "Wat is de meerwaarde van palliatieve zorg voor een pati\u00ebnt?", "\u2018Onderzoek laat zien dat pati\u00ebnten \u00e9n hun naasten een betere kwaliteit van leven ervaren als zij door een palliatief team worden begeleid. Zij zien vaker op het juiste moment af van agressieve behandelingen, die weinig tot niets meer bijdragen. Daardoor komt er meer rust, besteden ze meer tijd met hun naasten, voeren ze nog goede gesprekken.\u2019", "Hoe kunnen artsen alerter worden?", "\u2018Ik kan niet zonder mijn verpleegkundigen, zij zien en horen veel en vertellen me hoe pati\u00ebnten eraan toe zijn, voor mij is dat vaak cruciale informatie. Ik denk ook dat het onderwerp best vaak door pati\u00ebnten \u00e9n hun naasten op tafel wordt gelegd, maar dan op indirecte wijze. Ik heb geleerd dat je als arts moet letten op subtiele opmerkingen, op non-verbale communicatie. De pati\u00ebnt wil zijn naasten beschermen en benoemt het daarom misschien niet, naasten willen hun geliefde niet de hoop ontnemen. Dat moet je inzien.\u2019"], "authors": ["Ellen De Visser"], "keywords": ["pati\u00ebnt", "vaak", "subtiele", "te", "die", "je", "van", "onbesproken", "en", "een", "opmerkingen", "levenseinde", "moet", "voor", "op", "letten", "het", "niet", "dat"], "pubDate": "2020-12-27T16:03:20Z", "publicationId": "1a359314-37ee-33a8-8de7-301d3eb2ed28"}