{"id": "4baf0e6b-6934-3c1a-80e5-30a109709761", "title": "Groot afbreukrisico voor speler \u00e9n club in zaak-Promes", "url": "https://www.parool.nl/sport/groot-afbreukrisico-voor-speler-en-club-in-zaak-promes~b48b362c/", "summary": "Weer vier dagen later \u2013 op de dag van de begrafenis van het slachtoffer \u2013 maakte hij zijn rentree in het tweede elftal.\nEn dat, ondanks dat er al de nodige absenties zijn door blessures en schorsingen.\nDe contracten van Ajaxspelers bevatten standaardclausules met boetebedingen voor het in diskrediet brengen van de club.\nGeen aantrekkelijk vooruitzicht: Ajax betaalde in 2018 ruim 16 miljoen euro voor Promes, die nu nog in de boeken staat voor zo\u2019n 10 miljoen.\nEn Promes moet vrezen voor zijn carri\u00e8re als hij schuldig zou worden bevonden.", "paragraphs": ["Quincy Promes en Erik ten Hag. Beeld ANP", "Bij Ajax gaan de gedachten dezer dagen terug naar 1995, toen Patrick Kluivert als 19-jarig talent een dodelijk ongeluk veroorzaakte waarvoor hij een taakstraf van 240 uur zou krijgen. Acht dagen na het verkeersongeval zat hij weer bij de selectie, als reserve. Weer vier dagen later \u2013 op de dag van de begrafenis van het slachtoffer \u2013 maakte hij zijn rentree in het tweede elftal. Het kwam Ajax op verwijten te staan over gebrek aan empathie jegens de nabestaanden.", "De herinnering aan die episode is mede een verklaring voor het besluit om Quincy Promes buiten de selectie te laten voor de bekerwedstrijd van woensdagavond tegen FC Utrecht. En dat, ondanks dat er al de nodige absenties zijn door blessures en schorsingen. \u201cEr is leergeld betaald,\u201d aldus een betrokkene.", "Het ongeval waarbij Kluivert betrokken was, is in veel opzichten onvergelijkbaar met de verdenking tegen Promes, die zondag werd gearresteerd. Een overeenkomst is de potenti\u00eble schade voor de goede naam van Ajax.", "Bekerwedstrijd", "Sinds dinsdag is Promes op vrije voeten, maar hij is nog wel verdachte in de zaak rond het steekincident afgelopen zomer. De vraag is of hij v\u00f3\u00f3r de winterstop weer kan aansluiten bij zijn ploeggenoten. Ajax kan een besluit daarover ook doorschuiven naar het nieuwe jaar, in de hoop dat in de tussentijd meer duidelijk wordt over de gebeurtenissen. In dat geval mist Promes in ieder geval de wedstrijden tegen ADO en Willem II.", "\u201cDat zou het meest pragmatische zijn,\u201d aldus Maurits van IJsendoorn, verbonden aan adviesbureau De Reputatiegroep. \u201cHet is verstandig dat ze Promes nu zoveel mogelijk uit de wind houden.\u201d", "Dat vindt ook Marjan Olfers, bijzonder hoogleraar sport en recht. \u201cIk zou hem nu even buiten de groep houden. Als je hem nu weer opstelt geef je het signaal af dat er niets aan de hand is, terwijl er een zeer ernstige verdenking tegen hem is. Zijn hoofd staat waarschijnlijk ook naar andere dingen dan voetballen.\u201d", "De club laat vooralsnog in het midden wanneer Promes zijn rentree zou kunnen maken.", "Dilemma\u2019s", "De steekpartij plaatst de directie voor nog meer dilemma\u2019s. Het kan het imago van Ajax ernstig ondermijnen en minder aantrekkelijk maken voor sponsors. Olfers: \u201cGedragingen in de priv\u00e9sfeer van sporters spelen in toenemende mate een rol in de professionele sfeer. Als maatschappelijke organisatie, wat Ajax ook is, moet je je afvragen of je zo iemand in je gelederen wil hebben.\u201d", "Anderzijds is er de zorgplicht voor werknemers en is iemand onschuldig tot het tegendeel is bewezen. \u201cDat maakt het een lastige casus. Hij is 28 en kan als speler in principe nog een tijd mee,\u201d zegt Olfers.", "En wat als in de spelersgroep het idee postvat dat Promes aan zijn lot wordt overgelaten? Allemaal zaken waarmee de clubleiding rekening moet houden.", "Vormcrisis", "Promes ontkent iedere betrokkenheid, maar ook als hij vrijuit gaat, heeft hij iets uit te leggen. De club vernam pas van de steekpartij na zijn aanhouding. Daarbij komt de vraag of Promes\u2019 vormcrisis van de afgelopen maanden te herleiden is tot het incident.", "Een andere kwestie is of de steekpartij een ge\u00efsoleerd voorval is of dat er een mogelijk verband is met de mores in de kringen waarin Promes verkeert. Als voetbalmiljonair is hij geregeld tevergeefs gewaarschuwd afstand te houden van criminele rappers, meldde Het Parool eerder deze week.", "De contracten van Ajaxspelers bevatten standaardclausules met boetebedingen voor het in diskrediet brengen van de club. In uiterste instantie kan het tot ontbinding van de overeenkomst leiden. Geen aantrekkelijk vooruitzicht: Ajax betaalde in 2018 ruim 16 miljoen euro voor Promes, die nu nog in de boeken staat voor zo\u2019n 10 miljoen. Kapitaalvernietiging is daarmee voor Ajax een re\u00ebel risico. En Promes moet vrezen voor zijn carri\u00e8re als hij schuldig zou worden bevonden."], "authors": ["Bas Soetenhorst"], "keywords": ["zijn", "speler", "van", "voor", "en", "club", "afbreukrisico", "zaakpromes", "groot", "een", "dat", "als", "het", "promes", "hij", "\u00e9n"], "pubDate": "2020-12-16T16:22:21Z", "publicationId": "a3002aeb-6d5a-3894-adcb-0212effbc567"}