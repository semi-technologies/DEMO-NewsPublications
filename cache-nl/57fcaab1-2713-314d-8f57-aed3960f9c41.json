{"id": "57fcaab1-2713-314d-8f57-aed3960f9c41", "title": "Geforceerde jacht op vrouwen betekent niet betere kandidatenlijst", "url": "https://www.ewmagazine.nl/opinie/opinie/2020/12/de-kandidatenlijsten-doe-maar-jong-vrouw-en-met-een-kleurtje-792373/", "summary": "Nederland zal niet op slag veranderen doordat er in de Tweede Kamer meer vrouwen en meer kleurtjes verschijnen.\nDe geforceerde jacht op deze twee groepen betekent niet onmiddellijk dat we daardoor ook kwalitatief beste kandidatenlijsten hebben, schrijft Philip van Tijn.\nEen uitzondering als Wilders daargelaten, als leider van een partij zonder leden.\nDe partij noemt haar ook \u2018een icoon uit de klimaatgeneratie\u2019 en \u2018een verbindende, stabiele en charmante idealist\u2019.\nToen dat werd onthuld, werd uiteraard krachtig ontkend dat die verwantschap er is \u2013 maar als het zo onschuldig is, is het nog vreemder dat het nergens wordt vermeld!", "paragraphs": ["Nederland zal niet op slag veranderen doordat er in de Tweede Kamer meer vrouwen en meer kleurtjes verschijnen. De vraag is eerder of de kwaliteit van de Kamer als geheel erop vooruitgaat. De geforceerde jacht op deze twee groepen betekent niet onmiddellijk dat we daardoor ook kwalitatief beste kandidatenlijsten hebben, schrijft Philip van Tijn.", "Politieke partijen vormen de kern van de parlementaire democratie. Zogenaamd zitten onze Tweede Kamerleden aan het Binnenhof er \u00e0 titre personnel, maar zonder de partij die hen op de kandidatenlijst zet, zijn ze niets. Een uitzondering als Wilders daargelaten, als leider van een partij zonder leden. En ook Forum, leden zonder een partij, is een vreemde eend in de bijt.", "Philip van Tijn Philip van Tijn is bestuurder, toezichthouder en adviseur. Hij schrijft wekelijks een blog over de actualiteit.", "Voor de overige partijen geldt dat hun partij bepalend is. Dat blijkt in deze weken, nu de kandidatenlijsten worden samengesteld. Met bonzend hart zitten prominenten en zichzelf-prominent-achtenden aan de telefoon, te wachten op het vonnis. Kandidaat-kandidaten die de pech hebben man en blank te zijn (en nog erger: boven de 60) kunnen vandaag de dag de telefoon maar beter niet opnemen, want de partijen buitelen over elkaar heen in vrouwvriendelijkheid en liefde voor mensen (liefst vrouwen natuurlijk) \u2018met een kleurtje\u2019 \u2013 en een voorkeur voor jong.", "Onstuitbare opmars van vrouwen", "Zaterdag publiceerde Trouw zijn onderzoek naar de samenstelling van de kandidatenlijsten. Bij CDA, CU en D66 bestaat 40 procent van de lijst uit vrouwen, bij de SP gaat het om 45 procent, bij de PvdA om 50 procent, bij de Partij voor de Dieren en GroenLinks is het 60 procent. Bij de SGP treffen we uitsluitend mannen aan, PVV en Forum hebben nog geen lijst bekendgemaakt.", "U mist de VVD, de partij die er bij de jongste kabinetssamenstelling van langs kreeg omdat er nauwelijks geschikte vrouwen konden worden gevonden. Nu zijn de nummers 2, 3, 4 en 5 vrouw \u2013 na de onaantastbare Mark Rutte. Bij enkele partijen staat er een vrouw op 1 \u2013 bij D66 krijg je zelfs het Torentje cadeau als je op hun nummer 1 stemt. Van die partij zijn in het huidige kabinet drie van de vier ministers vrouw en je kunt niet zeggen dat de excellenties Sigrid Kaag, Kajsa Ollongren en eh eh, Ingrid van Engelshoven een onuitwisbare indruk hebben gemaakt. Al wordt daaromtrent in de culturele wereld anders gedacht \u2013 helaas ook weer anders dan Van Engelshoven had gehoopt. Verreweg het hoogste scoort Wouter Koolmees, maar ja, hopeloos geval, want man en blank.", "Sommige kandidaten \u2018kunnen niet zonder olijfolie uit Marokko\u2019", "Dan hebben we nog het criterium \u2018kandidaten met een kleurtje\u2019. Bij de meeste partijen, zo meldt Trouw, heeft tussen 15 en 35 procent van de verkiesbare kandidaten een niet-westerse achtergrond. Dat lijkt een stuk meer dan hun aandeel in de volwassen bevolking van Nederland. Maar dat zeg ik heel voorzichtig, want het is natuurlijk al discriminatie om te willen weten wie een kleurtje heeft.", "Zo meldt GroenLinks dat nummer 5 op de lijst, Senna Maatoug, \u2018niet zonder olijfolie uit Marokko kan\u2019. Een ingewikkelde spagaat om iets tegelijkertijd wel en niet te zeggen. Bij de nummer 9 van GL ligt het nog gecompliceerder. Het gaat om de inmiddels veelbesproken Kauthar Bouchallikht. Zelf meldt zij op haar cv een astronomisch aantal functies en datzelfde doet GL ook. De partij noemt haar ook \u2018een icoon uit de klimaatgeneratie\u2019 en \u2018een verbindende, stabiele en charmante idealist\u2019. Als 26-jarige moet ze met al die functies en kwalificaties welhaast een genie zijn. En dan is een belangrijke functie nog niet eens vermeld: vicevoorzitter van FEMYSO, een jongerenorganisatie die verwant is aan de Moslimbroederschap. Toen dat werd onthuld, werd uiteraard krachtig ontkend dat die verwantschap er is \u2013 maar als het zo onschuldig is, is het nog vreemder dat het nergens wordt vermeld!"], "authors": [], "keywords": ["kandidatenlijst", "betekent", "jacht", "van", "bij", "vrouwen", "het", "op", "die", "niet", "geforceerde", "en", "een", "dat", "betere", "partij"], "pubDate": "2020-12-06T13:28:08+00:00", "publicationId": "092941c0-de6d-3237-8658-2bffe5811195"}