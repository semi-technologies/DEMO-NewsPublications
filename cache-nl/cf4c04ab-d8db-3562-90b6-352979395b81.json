{"id": "cf4c04ab-d8db-3562-90b6-352979395b81", "title": "De Grammaticale Structuur van het Decennium \u2013 laatste kans!", "url": "https://trouw.nl/opinie/de-grammaticale-structuur-van-het-decennium-laatste-kans~b5e32a69/", "summary": "Ik ben deze week bezig om orde te scheppen in de stapel nominaties voor de Grammaticale Structuur van het Decennium.\nEen paar nominaties gaan over bijzondere woordvolgordes: de \u00ad\u2018ongehoorzame\u2019 bijzin die ik gisteren besprak, \u2018echter\u2019 met omwis\u00adseling van onderwerp en persoonsvorm (\u2018Echter regent het\u2019), en hoofdzinsvolgorde achter sommige voegwoorden (\u2018omdat ik moet nog boodschappen doen\u2019).\nEen beetje kerstboom past niet in de autoDe grootste groep zijn de \u2018sjablonen\u2019: vaste combinaties van woorden met varia\u00adbele plekken.\n\u2018Een X van een Y\u2019 \u00adbijvoorbeeld (\u2018een schat van een kind\u2019, \u2018een wolk van een baby\u2019), of \u2018de X-ste ooit\u2019, of \u2018een beetje X\u2019 (\u2018een beetje kerstboom\u2019).\nBij \u2018een beetje kerstboom\u2019 zou je verwachten dat de betekenis gewoon \u2018een kleine hoeveelheid van een kerstboom\u2019 is, maar in \u2018een beetje kerstboom past (niet) in de auto\u2019 gaat het meer om iets wat de naam \u2018kerstboom\u2019 volgens de huidige maatstaven pas echt verdient.", "paragraphs": ["Ik ben deze week bezig om orde te scheppen in de stapel nominaties voor de Grammaticale Structuur van het Decennium. Ik moet er een paar afkeuren, die toch te gewoon of te oud zijn: een steeds herhaalde aanhef als \u2018Wat je ziet\u2026\u2019 of het verschijnsel dat \u2018dit gaat mij boven de pet\u2019 zich zou ontwikkelen tot \u2018dit gaat boven mijn pet\u2019. Ook moet ik waarschijnlijk schrappen in verband met de lengte van de rubriek. Ik zie al een paar patronen.", "Een paar nominaties gaan over bijzondere woordvolgordes: de \u00ad\u2018ongehoorzame\u2019 bijzin die ik gisteren besprak, \u2018echter\u2019 met omwis\u00adseling van onderwerp en persoonsvorm (\u2018Echter regent het\u2019), en hoofdzinsvolgorde achter sommige voegwoorden (\u2018omdat ik moet nog boodschappen doen\u2019).", "Andere nominaties betreffen woordsoort- of woordvormingskwesties: andere woordsoorten gebruikt als zelfstandig naamwoord (\u2018voor de leuk\u2019, \u2018aan de schrijf\u2019), \u2018gaan\u2019 als modaal hulpwerkwoord (\u2018dat gaat ze niet leuk vinden\u2019), het nieuwe gebruik van de genitief (\u2018dat is niet des Feyenoords\u2019) en tijdsaanduidingen als naamwoordelijk deel (\u2018dat is z\u00f3 2019\u2019).", "Een beetje kerstboom past niet in de auto", "De grootste groep zijn de \u2018sjablonen\u2019: vaste combinaties van woorden met varia\u00adbele plekken. \u2018Een X van een Y\u2019 \u00adbijvoorbeeld (\u2018een schat van een kind\u2019, \u2018een wolk van een baby\u2019), of \u2018de X-ste ooit\u2019, of \u2018een beetje X\u2019 (\u2018een beetje kerstboom\u2019). De sjablonen hebben een bijzondere betekenis die niet is op te maken uit de combinatie. Bij \u2018een beetje kerstboom\u2019 zou je verwachten dat de betekenis gewoon \u2018een kleine hoeveelheid van een kerstboom\u2019 is, maar in \u2018een beetje kerstboom past (niet) in de auto\u2019 gaat het meer om iets wat de naam \u2018kerstboom\u2019 volgens de huidige maatstaven pas echt verdient.", "U kunt deze week nog uw nominaties inzenden. Volgende week maandag volgt de shortlist, en kunnen we gaan stemmen.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["ik", "grammaticale", "laatste", "van", "structuur", "decennium", "en", "een", "beetje", "kans", "te", "het", "kerstboom", "niet", "dat"], "pubDate": "2020-12-22T09:54:00Z", "publicationId": "b66cd8e4-4294-3571-bcd7-e490527f1a48"}