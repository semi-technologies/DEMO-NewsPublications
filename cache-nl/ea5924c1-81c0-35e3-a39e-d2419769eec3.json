{"id": "ea5924c1-81c0-35e3-a39e-d2419769eec3", "title": "Kerstactie Voedselbank Eemsdelta ondanks corona groot succes", "url": "https://www.dvhn.nl/groningen/Kerstactie-Voedselbank-Eemsdelta-ondanks-corona-groot-succes-26343013.html", "summary": "De speciale decemberactie van de Voedselbank Eemsdelta heeft genoeg opgeleverd om de voorraad voor de komende maanden flink aan te vullen.\nDaarnaast zijn er scholen, kerken en bedrijven die geld hebben ingezameld.\n\u2018We hebben de sfeer wel gemist\u2019Hoe hoog de opbrengst precies is, wil voorzitter Marian Schaft van Voedselbank Eemsdelta niet vertellen.\nEen doos heeft een gemiddelde waarde van zo\u2019n 30 euro.\n\u201eMaar we hebben het sfeertje van het inzamelen wel gemist.", "paragraphs": ["De speciale decemberactie van de Voedselbank Eemsdelta heeft genoeg opgeleverd om de voorraad voor de komende maanden flink aan te vullen.", "De jaarlijkse actie in december is van groot belang voor de Voedselbank. Uit de voorraad die in supermarkten in de omgeving wordt ingezameld, kan de Voedselbank tot de zomer putten. Door corona konden vrijwilligers niet in winkels staan om producten te vergaren. Daarom bedacht de Voedselbank iets anders: een collecte.", "In supermarkten stonden banners met daarop een scancode, waarmee winkelende mensen een bedrag over konden maken naar de rekening van de Voedselbank. Daarnaast zijn er scholen, kerken en bedrijven die geld hebben ingezameld.", "\u2018We hebben de sfeer wel gemist\u2019", "Hoe hoog de opbrengst precies is, wil voorzitter Marian Schaft van Voedselbank Eemsdelta niet vertellen. \u201eDe actie heeft ongeveer hetzelfde opgeleverd als wat we normaal in dozen zouden ophalen\u201d, zegt Scharft. Vorig jaar leverde de decemberactie ruim 600 volle bananendozen op, het jaar daarvoor zo\u2019n 500. Een doos heeft een gemiddelde waarde van zo\u2019n 30 euro.", "\u201eWe zijn echt hartstikke dankbaar en heel erg tevreden over de opbrengst\u201d, zegt Scharft. \u201eMaar we hebben het sfeertje van het inzamelen wel gemist. Als corona voorbij is, gaan we het gewoon weer op de oude manier doen.\u201d", "Groeiend aantal gezinnen maakt gebruik van de Voedselbank", "Op dit moment maken zo\u2019n 175 huishoudens gebruik van de Voedselbank in de gemeente Eemsdelta. \u201eHet is niet explosief gegroeid\u201d, zegt Scharft. \u201eEr komen her en der wat gezinnen bij, maar gelukkig is er wel sprake van doorstroming.\u201d", "Sinds de zomer is er ook een uitgifteloket in Loppersum. \u201eDaar zijn de gebruikers blij mee. Het scheelt dat mensen uit Loppersum nu niet helemaal naar Delfzijl hoeven te reizen om een voedselpakket op te halen.\u201d"], "authors": ["Patriecia Kolthof"], "keywords": ["er", "zijn", "van", "eemsdelta", "zon", "kerstactie", "een", "zegt", "groot", "succes", "voedselbank", "te", "ondanks", "corona", "het", "niet"], "pubDate": null, "publicationId": "bb59becc-5bf6-3c6d-8cdd-d41716890d16"}