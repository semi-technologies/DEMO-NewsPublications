{"id": "de00aa06-779b-3020-ac14-23eb4332979b", "title": "Getest: dit zijn volgens ons de lekkerste roze koeken", "url": "https://www.telegraaf.nl/lifestyle/1722468309/getest-dit-zijn-volgens-ons-de-lekkerste-roze-koeken", "summary": "Met nostalgie denk ik terug aan de roze koeken die je vroeger in de school- en sportkantine kon kopen.\nDeze ronde cakejes met een laagje fondant worden ook wel fondantcakes of glac\u00e9koeken genoemd en het cakeje is soms gevuld met amandelspijs of jam.\nCollega\u2019s vonden unaniem de koeken van Jumbo en Aviateur (verkrijgbaar bij Dirk) het lekkerst.\nBekijk ook: Dit is volgens ons de lekkerste chocolademousseAlbert Heijn en \u2019de enige echte\u2019 Enkhuizer Glac\u00e9 vielen ook niet tegen en Sondey van Lidl maakt de top 5 af.\n\u20ac0,92 per 330 gr1De roze koeken van Jumbo vonden collega\u2019s het lekkerst.", "paragraphs": ["Met nostalgie denk ik terug aan de roze koeken die je vroeger in de school- en sportkantine kon kopen. Red Bull bestond nog niet, maar met zoveel suiker kwam je dat laatste uurtje op school wel door. \u201eEen echte guilty pleasure\u201d, riep een collega toen ze hoorde dat we deze koeken gingen testen.", "Deze ronde cakejes met een laagje fondant worden ook wel fondantcakes of glac\u00e9koeken genoemd en het cakeje is soms gevuld met amandelspijs of jam. Het verhaal gaat bovendien dat de koeken in onze hoofdstad bekend stonden als moesselientjes omdat ze voor de Tweede Wereldoorlog in Italiaanse ijssalons werden verkocht.", "Het glazuurlaagje is overigens niet altijd knalroze. Soms is hij lichtpaars, met een paar lijntjes chocolade eroverheen, en vlak voor Koningsdag of het WK-Voetbal is er dikwijls een oranje variant verkrijgbaar. Die knalroze kleur was lange tijd te danken aan het gebruik van karmijnzuur (E120), een kleurstof die wordt gewonnen uit een luis die op cactussen leeft. Tegenwoordig gebruikt men meestal het plantaardige bietenrood voor het laagje fondant.", "Door naar de roze koeken! Uit de test blijkt dat de cakes onderling enorm kunnen verschillen.", "Ze smaakten soms erg droog en roken muf. Om die redenen vielen de koeken van Aldi en Coop af. Collega\u2019s vonden unaniem de koeken van Jumbo en Aviateur (verkrijgbaar bij Dirk) het lekkerst.", "Bekijk ook: Dit is volgens ons de lekkerste chocolademousse", "Albert Heijn en \u2019de enige echte\u2019 Enkhuizer Glac\u00e9 vielen ook niet tegen en Sondey van Lidl maakt de top 5 af.", "5", "Hekkensluiter deze week is Lidl. \u201eDeze lijken wel op de Glac\u00e9koeken.\u201d \u201eRuikt wat muffig, maar de smaak is wel goed.\u201d \u201eWel wat droog en de cakestructuur wat compact.\u201d \u20ac0,92 per 330 gr", "3", "Op een gedeelde derde plek vinden we Albert Heijn (en de Echte Enkhuizer Glac\u00e9 Original) terug. \u201eZe zien er mooi uit.\u201d \u201eHet glazuur is wat dikker, maar de cake is een stuk droger.\u201d \u20ac0,92 per 330 gr.", "3", "Zoals hierboven vermeld hebben we ook een derde plaats voor de Echte Enkhuizer Glac\u00e9 Original. \u201eEen lekkere dikke laag fondant.\u201d \u201eDe cake is wat compacter.\u201d \u201eProef bijna geen verschil met Albert Heijn.\u201d \u20ac0,72 per 220 gr", "2", "De koeken van Aviateur (Dirk/Dekamarkt) \u201elijken erg op die van Jumbo.\u201d \u201eSuperzachte cake.\u201d Sommigen vonden deze \u201enet iets droger\u2019. Ze zullen bij Aviateur hier wel om gniffelen, de ingredi\u00ebnten doen namelijk vermoeden dat zij de Jumbo-koeken maken. \u20ac0,92 per 330 gr", "1", "De roze koeken van Jumbo vonden collega\u2019s het lekkerst. \u201eLekker zachte laag glazuur.\u201d \u201eDit smaakt het meest naar cake, valt meteen uit elkaar in je mond.\u201d \u20ac0,92 per 330 gr"], "authors": ["Reza Bakhtali"], "keywords": ["zijn", "volgens", "van", "getest", "roze", "en", "een", "koeken", "met", "dit", "dat", "het", "wel", "wat", "die", "lekkerste", "ons"], "pubDate": null, "publicationId": "eaaf7e23-4e36-3c2d-bfe0-80f3507a250a"}