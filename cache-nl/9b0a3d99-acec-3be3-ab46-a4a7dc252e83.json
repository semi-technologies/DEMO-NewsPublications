{"id": "9b0a3d99-acec-3be3-ab46-a4a7dc252e83", "title": "EU en Verenigd Koninkrijk sluiten handelsdeal, chaotische Brexit afgewend", "url": "https://volkskrant.nl/nieuws-achtergrond/eu-en-verenigd-koninkrijk-sluiten-handelsdeal-chaotische-brexit-afgewend~b97f06cd/", "summary": "Beeld AP\u2018Het waren heel moeilijke onderhandelingen\u2019, zei de voorzitter van de Europese Commissie Von der Leyen bij de presentatie van het principeakkoord.\nAls de lidstaten en het Britse parlement wel alvast instemmen, kan het handelsakkoord in elk geval \u2018onder voorbehoud\u2019 worden ingevoerd.\nUiteindelijk vonden Brussel en Londen elkaar op een compromis waarin het Verenigd Koninkrijk zegt de bestaande EU-standaarden te respecteren.\nAanhoudende opmerkingen van Johnson dat het Verenigd Koninkrijk zou \u2018floreren zonder akkoord\u2019 kwamen de sfeer evenmin ten goede.\nDankzij het akkoord blijft de huidige samenwerking tussen de Britse en Europese justitie, politie en de veiligheidsdiensten behouden.", "paragraphs": ["Voorzitter van de Europese Commissie Ursula von der Leyen donderdagmiddag tijdens de persconferentie over de handelsdeal. Beeld AP", "\u2018Het waren heel moeilijke onderhandelingen\u2019, zei de voorzitter van de Europese Commissie Von der Leyen bij de presentatie van het principeakkoord. Ze noemde de overeenkomst \u2018eerlijk en evenwichtig\u2019. De Britse regering zei dat dit de deal is die haar altijd voor ogen stond. Premier Rutte sprak over \u2018uitstekend nieuws\u2019.", "De opluchting in Brussel en Londen is enorm. Dat er na negen maanden onderhandelen toch een akkoord ligt, geeft het rampjaar 2020 in zijn laatste dagen nog enige glans. Dat is van belang voor de EU omdat ze een grotere rol op het wereldtoneel ambieert. Een slepende en economisch rampzalige ruzie met de buurman past daar niet in. Het is van belang voor de Britse premier Johnson omdat hij zijn volk een \u2018Global Britain\u2019 heeft beloofd.", "The deal is done. pic.twitter.com/zzhvxOSeWz \u2014 Boris Johnson (@BorisJohnson) 24 december 2020", "Het principeakkoord opent de deur naar de omvangrijkste en meest ambitieuze handelsrelatie die de EU ooit is aangegaan. \u2018Hiermee schrijven we geschiedenis\u2019, aldus Von der Leyen. Britse bedrijven behouden hun ongelimiteerde toegang tot de EU-markt, ook al maakt het Verenigd Koninkrijk geen deel meer uit van de EU. Europese vissers zijn verzekerd van toegang tot de Britse wateren, al mogen ze daar minder vangen. Onenigheid hierover hield Londen en Brussel tot het laatste moment verdeeld.", "Diplomaten en EU-ambtenaren voorspellen gooi- en smijtwerk om het akkoord op 1 januari in te laten gaan. De benodigde goedkeuring door het Europees Parlement lijkt niet meer haalbaar. De tekst (naar verluidt ruim 1500 pagina\u2019s, inclusief bijlagen) kan namelijk niet op tijd worden beoordeeld en is niet in alle EU-talen beschikbaar. Als de lidstaten en het Britse parlement wel alvast instemmen, kan het handelsakkoord in elk geval \u2018onder voorbehoud\u2019 worden ingevoerd.", "Lange onderhandeling", "Maandenlang leek het Kanaal te diep voor een breed handelsakkoord. Londen verwierp de Brusselse eis dat ongehinderde toegang tot de EU-markt (geen importtarieven, geen quota) betekent dat Britse bedrijven niet te ver mogen afwijken van de EU-regels voor staatssteun, milieu en arbeidsomstandigheden. Brussel vreesde anders oneerlijke concurrentie. Uiteindelijk vonden Brussel en Londen elkaar op een compromis waarin het Verenigd Koninkrijk zegt de bestaande EU-standaarden te respecteren. Voor de toekomst beloven de twee partijen dat de wederzijdse regels niet te ver uiteen mogen lopen. Gebeurt dat toch, dan kunnen beide partijen sancties opleggen (tarieven, quota).", "Over de visvangst was de EU de vragende partij. Voor sommige vissers, vooral de Franse, Nederlandse en Belgische, zijn de Britse wateren van groot belang. Londen maakte de toegang tot die wateren tot de lakmoesproef van haar soevereiniteit, wat de onderhandelingen compliceerde. De EU eiste voorspelbaarheid voor de vissector en wees het Britse voorstel voor jaarlijkse quota-onderhandelingen af.", "In het principeakkoord gaat de hoeveelheid vis die EU-vissers in Britse wateren mogen vangen de komende 5,5 jaar geleidelijk met 25 procent omlaag. De EU wilde aanvankelijk niet verder dan 18 procent minder vis gaan, Londen zette in op een beperking met 80 procent. Vanaf juni 2026 zullen Brussel en Londen elk jaar opnieuw bepalen wat er in de Britse wateren gevangen mag worden. Als Londen zich daarbij te hard opstelt, kan de EU sancties treffen door Britse visproducten bestemd voor de EU met een heffing te treffen. Eerder dit jaar trok de EU al 5 miljard euro uit voor sectoren (als de visserij) die door de Brexit getroffen worden.", "De gesprekken tussen EU-onderhandelaar Barnier en zijn Britse tegenpool Frost verliepen sinds de start begin maart \u2018uiterst stroperig\u2019, aldus betrokkenen. Aanhoudende opmerkingen van Johnson dat het Verenigd Koninkrijk zou \u2018floreren zonder akkoord\u2019 kwamen de sfeer evenmin ten goede. Wantrouwen domineerde, volgens diplomaten. Pas de laatste maand toonde Johnson serieuze interesse in de onderhandelingen.", "De doorbraak kwam na een aantal telefoontjes en ontmoetingen tussen de Britse premier Johnson en Commissievoorzitter Von der Leyen. De Britse premier stond onder zware druk van de hardcore Brexiteers in zijn Tory-partij om geen deal te sluiten. Aan de andere kant smeekte het Britse bedrijfsleven hem dat juist wel te doen. Bijna de helft van de Britse export is bestemd voor de Europese markt. Woensdagnacht belde Von der Leyen en Johnson verschillende keren om de ruzie over de visquota te beslechten.", "Dankzij het akkoord blijft de huidige samenwerking tussen de Britse en Europese justitie, politie en de veiligheidsdiensten behouden. De financi\u00eble dienstverlening \u2013 de Londense City is het kruispunt van veel Europese transacties \u2013 is via een aparte overeenkomst al eerder voor de komende tijd geregeld. Douanecontroles komen er, maar het akkoord beperkt het oponthoud. Verder wordt de huidige vrije toegang van Britse vrachtwagens en vliegtuigen tot de EU beperkt.", "Scheidingsakte", "Op 1 februari verliet het Verenigd Koninkrijk na 47 jaar de EU. Op verzoek van de Londen kwam er een overgangsperiode tot 1 januari waarin Britse bedrijven nog gewoon toegang hebben tot de Europese markt. Deze overgangsperiode was ook nodig om een handelsakkoord te sluiten voor de periode erna.", "Eind vorig jaar ondertekenden Brussel en Londen de Withdrawal Agreement, de \u2018scheidingsakte\u2019. Dit verdrag garandeert de rechten van EU-burgers die voor 1 januari al in het Verenigd Koninkrijk woonden en werkten (en Britten op het vasteland). Ook bepaalt het verdrag hoeveel Londen financieel nog aan de EU is verschuldigd, en regelt het dat er geen harde grens komt tussen Ierland en Noord-Ierland (dat met de rest van Groot-Brittanni\u00eb uit de Unie is vertrokken)."], "authors": ["Marc Peeperkorn"], "keywords": ["van", "eu", "voor", "en", "handelsdeal", "sluiten", "een", "britse", "verenigd", "brexit", "te", "chaotische", "afgewend", "het", "koninkrijk", "dat", "londen"], "pubDate": "2020-12-24T14:50:40Z", "publicationId": "1a359314-37ee-33a8-8de7-301d3eb2ed28"}