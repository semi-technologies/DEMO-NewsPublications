{"id": "40dfbba8-fa6e-3a6b-a251-7091a6f9e274", "title": "Anglicisme van de week: een \u2018ingezworen\u2019 president klinkt iets etterender dan de bedoeling kan zijn", "url": "https://volkskrant.nl/cultuur-media/anglicisme-van-de-week-een-ingezworen-president-klinkt-iets-etterender-dan-de-bedoeling-kan-zijn~b73f096b/", "summary": "Het bijgeleverde commentaar wordt, net als het aftellen naar 2021, steeds grimmiger.\nGert Bosch heeft het al over \u2018een van de slechtste anglicismen van de laatste tijd\u2019.\nHij doelt op een zinsnede uit de Volkskrant van 6 november: \u2018gaf ze geboorte aan een dochter\u2019.\nShe gave birth is hier veel te letterlijk vertaald en had \u2018baarde ze een dochter\u2019 of \u2018beviel ze van een dochter\u2019 moeten zijn.\nAlsof het een medisch proces is van een tot op het bot dooretterende pusbuil.\u2019 Hier moet natuurlijk \u2018be\u00ebdigd\u2019 staan.", "paragraphs": ["In een week waarin ondergetekende helemaal in toeze is van de decemberdrukte waren de lezers bij de pinken als altijd. Hun bijdragen zijn ook nog eens bijzonder actueel (wat natuurlijk ook weer niet z\u00f3 gek is bij een nieuwskrant) en gaan over respectievelijk Black Friday, een bijzondere geboorte (Kerst!) en de nieuwe president van de Verenigde Staten. Het bijgeleverde commentaar wordt, net als het aftellen naar 2021, steeds grimmiger.", "Mira van Broekhoven trapt af met wat met een beetje goede wil als een compliment kan worden beschouwd: \u2018Ergens knap dat het journalisten lukt om elke keer weer nieuwe anglicismen te bedenken.\u2019 Het betreffende anglicisme stond in de Volkskrant van 27 november: \u2018dat groepen opkopers via geco\u00f6rdineerde acties duizenden PlayStations hebben opgekocht de seconde dat die in webwinkels werden aangeboden\u2019. \u2018De seconde dat\u2019 (the second that) is inderdaad niet fraai. Beter was geweest: zodra.", "Gert Bosch heeft het al over \u2018een van de slechtste anglicismen van de laatste tijd\u2019. Hij doelt op een zinsnede uit de Volkskrant van 6 november: \u2018gaf ze geboorte aan een dochter\u2019. She gave birth is hier veel te letterlijk vertaald en had \u2018baarde ze een dochter\u2019 of \u2018beviel ze van een dochter\u2019 moeten zijn.", "Theo B\u00fchrs was het meest uitgesproken. \u2018Het smerigste anglicisme dat ik overal in de pers en dus ook in de Volkskrant aantref is: \u2018de president/de jury is ingezworen\u2019. Alsof het een medisch proces is van een tot op het bot dooretterende pusbuil.\u2019 Hier moet natuurlijk \u2018be\u00ebdigd\u2019 staan.", "Is het erg? Hoe zou zo\u2019n prachtige drie-eenheid van kritische lezers erg kunnen zijn?"], "authors": ["Nienke Van Leverink"], "keywords": ["klinkt", "van", "als", "het", "etterender", "volkskrant", "zijn", "kan", "een", "ze", "dat", "en", "week", "ook", "dochter", "president", "iets", "ingezworen"], "pubDate": "2020-12-09T17:20:46+01:00", "publicationId": "1a359314-37ee-33a8-8de7-301d3eb2ed28"}