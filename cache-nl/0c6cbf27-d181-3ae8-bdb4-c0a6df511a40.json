{"id": "0c6cbf27-d181-3ae8-bdb4-c0a6df511a40", "title": "\u2018Weet ik niet is ook een valide antwoord\u2019", "url": "https://volkskrant.nl/mensen/weet-ik-niet-is-ook-een-valide-antwoord~b1855a78/", "summary": "Beeld Laila CohenHasna El Maroudi (35): \u2018Een goede vriend zei ooit tegen me dat ik wanneer ik op de radio was geen \u2018weet ik niet\u2019 moest zeggen, maar moest oefenen om de vraag te omzeilen als ik iets niet wist.\n\u2018Je moet gewoon een paar punten opschrijven waar je het over wil hebben\u2019, zei hij.\nMaar nu ik wat langer meeloop in het mediaveld ben ik van mening veranderd.\nDoor te zeggen dat je iets niet weet, doe je jezelf niet anders voor dan je bent.\nHoe fijn was het geweest als ik gewoon had gezegd dat ik even niet op haar naam kon komen?\u2019", "paragraphs": ["Beeld Laila Cohen", "Hasna El Maroudi (35): \u2018Een goede vriend zei ooit tegen me dat ik wanneer ik op de radio was geen \u2018weet ik niet\u2019 moest zeggen, maar moest oefenen om de vraag te omzeilen als ik iets niet wist. \u2018Je moet gewoon een paar punten opschrijven waar je het over wil hebben\u2019, zei hij. \u2018Als ze dan een vraag stellen waarop je het antwoord niet weet, moet je er gewoon omheen praten en beginnen over wat jij wilt vertellen.\u2019", "Ik heb daar heel lang over nagedacht en vond dat destijds een goed idee. Maar nu ik wat langer meeloop in het mediaveld ben ik van mening veranderd. Ten eerste ontwijk je de vraag, wat heel irritant is. Daarnaast lijkt het daardoor ook alsof iedereen die te horen of te zien is op de radio en tv alles weet, wat absoluut niet zo is. Door te zeggen dat je iets niet weet, doe je jezelf niet anders voor dan je bent. Mensen weten altijd wat ze aan je hebben, ook inhoudelijk gezien.", "Een hele poos geleden zat ik bij De Wereld Draait Door, vanwege de inauguratie van de Amerikaanse rechter Brett Kavanaugh. Dat was controversieel, hij werd namelijk beschuldigd van seksueel grensoverschrijdend gedrag. Deze zaak leek ontzettend op die van Clarence Thomas, een andere rechter in het Hooggerechtshof, die van soortgelijk wangedrag beschuldigd werd door advocaat Anita Hill. Ik kon alleen maar niet op haar naam komen. Matthijs van Nieuwkerk vroeg op een gegeven moment: \u2018Dit is al eens eerder gebeurd, h\u00e8 Hasna?\u2019, zodat ik kon beginnen over die zaak. Ik wuifde dat weg met: \u2018Maar dat doet er niet toe!\u2019 Terwijl het er ontzettend toe deed. Hoe fijn was het geweest als ik gewoon had gezegd dat ik even niet op haar naam kon komen?\u2019"], "authors": ["Pieta Verhoeven"], "keywords": ["ik", "valide", "van", "een", "weet", "wat", "ook", "op", "antwoord", "het", "niet", "dat", "je"], "pubDate": "2021-01-07T14:00:05Z", "publicationId": "1a359314-37ee-33a8-8de7-301d3eb2ed28"}