{"id": "f66f8ddb-ad84-3823-9ce8-b453d17250af", "title": "Kwalificeren of gekwalificeerd worden, dat is de kwestie", "url": "https://trouw.nl/rubrieken/kwalificeren-of-gekwalificeerd-worden-dat-is-de-kwestie~bdbfff83/", "summary": "Een lezer merkt op dat hij in juridische teksten zinnen tegenkomt als \u2018Een kinderwagen kwalificeert als vervoermiddel.\u2019 Dit zou hij zelf altijd formuleren als \u2018Een kinderwagen wordt gekwalificeerd als vervoermiddel\u2019.\nIn de betekenis van de uitgebreide variant is telkens het onderwerp een soort \u2018oorzaak\u2019, of \u2018aanstichter\u2019 van een gebeurtenis.\nAls je iets breekt ben je er de oorzaak van dat iets breekt.\nVanuit \u2018iemand leert iemand iets\u2019 krijg je gemakkelijk \u2018iemand leert zichzelf iets\u2019, en door weglating van \u2018zichzelf\u2019 krijg je dan de korte variant.\nOok een taalvraag?", "paragraphs": ["Een lezer merkt op dat hij in juridische teksten zinnen tegenkomt als \u2018Een kinderwagen kwalificeert als vervoermiddel.\u2019 Dit zou hij zelf altijd formuleren als \u2018Een kinderwagen wordt gekwalificeerd als vervoermiddel\u2019. Immers, de kinderwagen kwalificeert toch niet zelf? Of is dit scherpslijperij, zo voegt hij nog voorzichtig toe. En: \u2018Het zou me niets verbazen als er sprake is van een anglicisme.\u2019", "Het is inderdaad een feit dat het woord \u2018qualify\u2019 in het Engels zo gebruikt kan worden (\u2018A pram qualifies as a mode of transport\u2019). Maar om echt van een anglicisme te kunnen spreken zou de constructie in het Nederlands niet moeten bestaan. Nu is dat geen eenvoudig verhaal. Er bestaan verschillende werkwoorden in het Nederlands die op deze manier gebruikt kunnen worden. Het bekendste is \u2018breken\u2019. Je kunt \u2018iets breken\u2019, maar iets kan ook uit zichzelf breken.", "Maar er zijn er meer: je kunt \u2018iemand iets leren\u2019, maar die iemand kan dan ook zelf ook weer iets leren. En je kunt \u2018soep koken\u2019, maar soep kan ook zelf koken. In de betekenis van de uitgebreide variant is telkens het onderwerp een soort \u2018oorzaak\u2019, of \u2018aanstichter\u2019 van een gebeurtenis. Als je iets breekt ben je er de oorzaak van dat iets breekt. Vandaar dat dit ook wel de \u2018causatieve alternantie\u2019 genoemd wordt.", "Waarschijnlijk speelt ook een mogelijke wederkerendheid een rol in het hele proces. Vanuit \u2018iemand leert iemand iets\u2019 krijg je gemakkelijk \u2018iemand leert zichzelf iets\u2019, en door weglating van \u2018zichzelf\u2019 krijg je dan de korte variant. Dit zou bij \u2018kwalificeren\u2019 heel goed aan de hand kunnen zijn.", "Iemand (of de wet) kwalificeert een kinderwagen als vervoermiddel, de kinderwagen kwalificeert zichzelf (vanuit bepaalde kenmerken) als vervoermiddel, en dan laat je \u2018zichzelf\u2019 weg. Het lijkt me nog beperkt tot die juridische taal, maar een echt vreemde constructie is het niet.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["zichzelf", "van", "als", "gekwalificeerd", "het", "maar", "kwalificeren", "een", "je", "dat", "ook", "kwestie", "en", "iets", "worden"], "pubDate": "2020-11-23T12:49:00+01:00", "publicationId": "b66cd8e4-4294-3571-bcd7-e490527f1a48"}