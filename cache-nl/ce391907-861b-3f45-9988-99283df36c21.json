{"id": "ce391907-861b-3f45-9988-99283df36c21", "title": "Moordlijst 2020 telt tot nu toe 112 slachtoffers. Welke rol speelt corona?", "url": "https://www.ewmagazine.nl/nederland/achtergrond/2020/12/moordlijst-2020-telt-tot-nu-toe-112-slachtoffers-welke-rol-speelt-corona-792773/", "summary": "Bijna de helft van alle 112 slachtoffers van moord of doodslag dit jaar tot nu toe viel in de relationele sfeer.\nIn 33 zaken ging het om partnerdoding, in 2019 waren dat er nog 26.\nInclusief een steekpartij dinsdagochtend in Venlo, waarbij een 26-jarige vrouw om het leven kwam, zijn er tot nu toe dit jaar 112 slachtoffers van dodelijk geweld.\nIn 2019 waren het er 117.\nPartnerdodingNog niet van alle zaken van het afgelopen jaar is de toedracht duidelijk.", "paragraphs": ["Bijna de helft van alle 112 slachtoffers van moord of doodslag dit jaar tot nu toe viel in de relationele sfeer. Dat is meer dan anders. In 33 zaken ging het om partnerdoding, in 2019 waren dat er nog 26. Zorgt corona voor een trendbreuk?", "Inclusief een steekpartij dinsdagochtend in Venlo, waarbij een 26-jarige vrouw om het leven kwam, zijn er tot nu toe dit jaar 112 slachtoffers van dodelijk geweld. In 2019 waren het er 117. Uitgaand van eerdere cijfers over de maand december kan het totaal tussen de 120 en 125 uitkomen. Dat past in het patroon van de laatste jaren.", "Voor het doorlopende moordonderzoek registreert EW sinds 1992 alle gevallen van moord en doodslag. In de jaren negentig was het gemiddelde aantal \u2013 250 slachtoffers \u2013 veel hoger, met een uitschieter van 281 in 1995. Tussen 2002 en 2011 waren het er gemiddeld 185 per jaar. Daarna zette de daling door naar gemiddeld 125 per jaar.", "Partnerdoding", "Nog niet van alle zaken van het afgelopen jaar is de toedracht duidelijk. Opvallend in 2020 is het grote aantal slachtoffers van relationeel geweld: vijftig. Dat is 44,6 procent van het totaal. In 2019 was dat ongeveer eenderde van het totaal. Het afgelopen jaar ging het in 33 gevallen om partnerdoding. Zes keer werden kinderen om het leven gebracht door hun ouder(s) en in elf gevallen betrof het ouderdoding, broedermoord of ander familiegeweld.", "In 2019 ging het 26 keer om partnerdoding. Er is dit jaar dus sprake van een lichte stijging, maar op langere termijn daalt dit type moorden. In de jaren negentig van de vorige eeuw waren het er vaak vijftig, zestig per jaar.", "Corona een trendbreuk?", "Zorgt corona voor een trendbreuk? Partnerdoding wordt vaak voorafgegaan door huiselijk geweld. De dader is meestal de man die een dreigende echtscheiding niet pikt en uit jaloezie geweld pleegt. Ook werkloosheid is een factor. De coronamaatregelen sinds half maart lijken een rol te spelen in de toename van dodelijk huiselijk geweld. Doordat partners noodgedwongen langdurig in elkaars omgeving verblijven, kunnen de spanningen in huis extra oplopen en is het voor slachtoffers moeilijker om ongemerkt de politie in te schakelen.", "In Venlo ging het dinsdagochtend mogelijk om een beroving, maar ook partnerdoding is niet uitgesloten. Het onderzoek loopt nog.", "Later deze week verschijnt op de website van EW een nadere analyse van de moordcijfers."], "authors": [], "keywords": ["tot", "van", "geweld", "er", "welke", "het", "jaar", "partnerdoding", "corona", "telt", "een", "rol", "nu", "om", "speelt", "en", "toe", "slachtoffers", "moordlijst"], "pubDate": "2020-12-08T16:02:45+00:00", "publicationId": "092941c0-de6d-3237-8658-2bffe5811195"}