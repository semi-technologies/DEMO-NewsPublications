{"id": "b408eedb-0c8c-3847-b491-3545dd80e1fe", "title": "Prominente Republikeinen erkennen: Joe Biden heeft verkiezingen VS gewonnen", "url": "https://volkskrant.nl/nieuws-achtergrond/prominente-republikeinen-erkennen-joe-biden-heeft-verkiezingen-vs-gewonnen~baebffb8/", "summary": "McConnells felicitaties volgden op de stemming van het kiescollege maandag, dat de Democraat Biden als winnaar aanwees.\nDirect na McConnells ommezwaai plaatste Trump op Twitter een handvol berichten dat er \u2018ontzettend bewijs voor stembusfraude binnenstroomt.\u2019Na de stemming van het kiescollege erkenden enkele Republikeinen al dat Biden de presidentsverkiezingen heeft gewonnen.\nTrump heeft vergaande invloed binnen de partij, die voor de keuze staat de verkiezingsuitslag te respecteren en Trump terug te fluiten, of Trump zijn gang te laten gaan met zijn campagne de uitslag ongeldig te verklaren.\nTerwijl de Republikeinen intern worstelen met de erkenning van het verlies, hebben de laatste wereldleiders die Biden nog niet had gefeliciteerd dinsdag uiteindelijk ook van zich laten horen.\nDe Braziliaanse president Bolsonaro, bijgenaamd de Trump van de Tropen, feliciteerde Biden en ook de Russische president Vladimir Poetin zei \u2018klaar te zijn voor samenwerking en contact\u2019 met Biden.", "paragraphs": ["De invloedrijke Amerikaanse senator Mitch McConnell van de Republikeinen. Beeld Getty", "McConnells erkenning van de nederlaag van de Republikeinse presidentskandidaat Donald Trump is een belangrijke omslag in de Republikeinse gelederen, waar volgens opinie-onderzoek een meerderheid van McConells partijgenoten blijft volhouden dat Biden dankzij verkiezingsfraude heeft gewonnen.", "McConnells felicitaties volgden op de stemming van het kiescollege maandag, dat de Democraat Biden als winnaar aanwees. \u2018Het kiescollege heeft gesproken\u2019, aldus McConnell, die de afgelopen zes weken nooit publiekelijk afstand nam van Trumps ongefundeerde beweringen over fraude. Direct na McConnells ommezwaai plaatste Trump op Twitter een handvol berichten dat er \u2018ontzettend bewijs voor stembusfraude binnenstroomt.\u2019", "Na de stemming van het kiescollege erkenden enkele Republikeinen al dat Biden de presidentsverkiezingen heeft gewonnen. \u2018Op een bepaald moment moet je de realiteit onder ogen zien\u2019, zei Senator John Thune van Zuid-Dakota, de nummer twee van de Republikeinse partij.", "Splijtzwam", "Nu de partijtop accepteert dat Biden de nieuwe president wordt, dreigt de verkiezingsuitslag zich te ontpoppen tot splijtzwam binnen de Republikeinse partij. Trump heeft vergaande invloed binnen de partij, die voor de keuze staat de verkiezingsuitslag te respecteren en Trump terug te fluiten, of Trump zijn gang te laten gaan met zijn campagne de uitslag ongeldig te verklaren. McConnell heeft volgens The New York Times druk uitgeoefend op andere senatoren om zich niet te voegen bij de zestig procent van de Republikeinen in het Huis van Afgevaardigden die Trump willen blijven steunen bij zijn tot dusver vruchteloze juridische pogingen de uitslag in enkele belangrijke staten aan te vechten. Andere Republikeinse politici vrezen echter dat Trump de partij en de Amerikaanse democratie onherstelbare schade toebrengt door vast te houden aan zijn bewering dat er fraude is gepleegd, terwijl daarvoor geen enkel bewijs is.", "Terwijl de Republikeinen intern worstelen met de erkenning van het verlies, hebben de laatste wereldleiders die Biden nog niet had gefeliciteerd dinsdag uiteindelijk ook van zich laten horen. De Braziliaanse president Bolsonaro, bijgenaamd de Trump van de Tropen, feliciteerde Biden en ook de Russische president Vladimir Poetin zei \u2018klaar te zijn voor samenwerking en contact\u2019 met Biden.", "Reputatieschade", "Softwarebedrijf Smarmatic, wiens Amerikaanse partner een tiental jaren geleden software leverde die wordt gebruikt bij verkiezingen, heeft dusdanig te lijden onder reputatieschade door de complottheorie\u00ebn van Trump en zijn bondgenoten, dat het naar de rechter stapt. Trumps favoriete televisiekanaal Fox News, zijn juridisch adviseur Rudy Giuliani en andere sleutelfiguren in Trumps kamp zijn gesommeerd hun ongefundeerde beweringen over fraude via de software van Smarmatic terug te nemen, anders volgen juridische stappen."], "authors": [], "keywords": ["van", "dat", "republikeinen", "joe", "vs", "en", "verkiezingen", "te", "gewonnen", "trump", "zijn", "prominente", "heeft", "republikeinse", "biden", "erkennen", "het"], "pubDate": "2020-12-15T19:52:13Z", "publicationId": "1a359314-37ee-33a8-8de7-301d3eb2ed28"}