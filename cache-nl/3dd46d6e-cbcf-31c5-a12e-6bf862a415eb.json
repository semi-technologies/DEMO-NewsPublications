{"id": "3dd46d6e-cbcf-31c5-a12e-6bf862a415eb", "title": "Opvoedvraag: Wat doe je als je kind jaloers is op de aandacht die zijn broertje of zusje krijgt?", "url": "https://volkskrant.nl/de-gids/opvoedvraag-wat-doe-je-als-je-kind-jaloers-is-op-de-aandacht-die-zijn-broertje-of-zusje-krijgt~bcbb8e66/", "summary": "\u2018Ze meet voortdurend af of ze wel evenveel snoepjes krijgt.\u2019 Wat doe je als je kind snel jaloers is op het broertje of zusje?\nHet is logisch dat een ziek broertje iets meer mag en dat je een cadeau krijgt na het halen van je zwemdiploma.\u2019Wat kun je doen?\nOp het moment dat je kind de jaloezie uit, moet je er niet uitvoerig op ingaan, meent de jeugdpsycholoog.\n\u2018Als jij er luchtig mee omspringt, dan zal het kind dat ook sneller doen\u2019, meent De Vos-Van der Hoeven.\n\u2018Vergelijk je kinderen zo min mogelijk met elkaar en blijf vertellen dat je ze echt even lief en leuk vindt.\u2019", "paragraphs": ["Beeld Claudie de Cleen", "Eerlijk zullen we alles delen, suikergoed en marsepein. De boodschap van dit bekende Sinterklaasliedje is mooi, maar voor de meeste kinderen is delen lastig. Of het nou om snoep gaat of de aandacht van papa. \u2018Je begint eens te stoeien met de een en dan wil de ander ook direct\u2019, vertelt een collega. \u2018Of je geeft bij binnenkomst de jongste als eerste een kus en je ziet het gezicht van de ander betrekken.\u2019 In zijn geval is het vooral de oudste dochter die jaloers is. \u2018Ze meet voortdurend af of ze wel evenveel snoepjes krijgt.\u2019 Wat doe je als je kind snel jaloers is op het broertje of zusje?", "Dit zeggen de deskundigen", "\u2018Wanneer je samen opgroeit in een huis moet je alle middelen delen. De meeste strijd wordt gevoerd om de aandacht van de ouders\u2019, zegt orthopedagoog Sheila van Berkel die aan de Universiteit Leiden onderzoek doet naar de interactie tussen broers en zussen. Logisch ook, want mensen hebben verzorging nodig om te overleven. Dat \u2018gevecht\u2019 speelt ook nog als de kinderen volwassen zijn. \u2018Bij wie passen oma en opa vaker op? Wie krijgt er meer financi\u00eble hulp?\u2019", "Zijn oudste kinderen vaker jaloers? \u2018Ik ben kritisch op alle geboortevolgorde-theorie\u00ebn, omdat de verschillen bescheiden zijn, als ze al worden gevonden\u2019, zegt Van Berkel. Wel blijkt uit haar onderzoek dat kinderen met een oudere broer of zus op 3-jarige leeftijd verder in hun sociale ontwikkeling zijn dan het oudste kind op deze leeftijd. \u2018Kinderen met een broer of zus zijn vanaf hun geboorte gewend om te delen. Hierdoor ontwikkelen ze bepaalde sociale vaardigheden eerder. Dit betekent niet dat ze socialer zijn. De verschillen vallen weg op het moment dat kinderen naar school gaan.\u2019", "Jaloezie kan tijdelijk toenemen als het jongste kind ouder wordt. \u2018Ik kan me voorstellen dat het 3-jarige kind van je collega nu meer in vaarwater komt van haar zus\u2019, aldus Van Berkel.", "Jonge kinderen vinden het belangrijk dat alles in de meest letterlijke zin eerlijk wordt verdeeld: krijgt het broertje een lolly, dan wil het zusje er ook \u00e9\u00e9n, vertelt jeugdpsycholoog Tamar de Vos-van der Hoeven van Opvoedadvies.nl. \u2018Pas vanaf een jaar of 7 zijn kinderen in staat om de omstandigheden mee te nemen in die afweging. Het is logisch dat een ziek broertje iets meer mag en dat je een cadeau krijgt na het halen van je zwemdiploma.\u2019", "Wat kun je doen?", "Op het moment dat je kind de jaloezie uit, moet je er niet uitvoerig op ingaan, meent de jeugdpsycholoog. Doe je dat wel, dan kan het een negatieve manier van aandacht vragen worden. Dat wil niet zeggen dat je de gevoelens achter de jaloezie moet bagatelliseren. \u2018Het gaat bij zo\u2019n kind vaak niet om dat snoepje, maar het idee dat ze minder leuk is dan haar zusje. Ze gaat op zoek naar bevestiging. Krijgt ze niet als eerste een kus, dan is het van: zie je wel!\u2019, zegt De Vos-Van der Hoeven. \u2018Knoop op een rustig moment een gesprek aan: wat denkt en voelt je kind op zo\u2019n moment?\u2019", "Het gevaar bestaat dat ouders te veel meegaan in het jaloerse gedrag. \u2018Als jij er luchtig mee omspringt, dan zal het kind dat ook sneller doen\u2019, meent De Vos-Van der Hoeven. \u2018Wat je duidelijk wilt maken is: niet de jaloerse gevoelens zijn verkeerd, maar het gedrag dat eruit voortvloeit, zoals boos worden, spullen afpakken of zeuren.\u2019", "Uit onderzoek blijkt dat het belangrijker is dat kinderen zich hetzelfde behandeld voelen dan dat het daadwerkelijk zo is. \u2018Andersom geldt dat ook: je kan het gevoelsmatig nog zo eerlijk doen, als je kind meent dat het niet zo is, dan moet je daar toch iets mee\u2019, zegt Van Berkel. \u2018Vergelijk je kinderen zo min mogelijk met elkaar en blijf vertellen dat je ze echt even lief en leuk vindt.\u2019"], "authors": ["Anna Van Den Breemer"], "keywords": ["opvoedvraag", "van", "wat", "kind", "op", "het", "zijn", "zusje", "kinderen", "doe", "een", "je", "jaloers", "krijgt", "dat", "ze", "en"], "pubDate": "2020-12-01T18:01:47+01:00", "publicationId": "1a359314-37ee-33a8-8de7-301d3eb2ed28"}