{"id": "21e70494-6acf-3d49-b674-1c2abe31810c", "title": "Thuis in Polen blijkt dat er weer veel tijd is verstreken", "url": "https://trouw.nl/cultuur-media/thuis-in-polen-blijkt-dat-er-weer-veel-tijd-is-verstreken~b6cb9dea/", "summary": "Wil jij morgen geen cadeaus te kopen?\u201d Tomasz trekt vragend zijn wenkbrauwen op, omdat hij zijn naam hoort.\nEn Tomasz\u2019 dochter wil een nieuwe kamer, want er zit nog altijd babybehang op haar muren.\nWenn Tochter sehen, ich sehe Zeit ist vorbei.\u201dDe laatste keer dat hij zijn dochter zag, was in augustusMet zijn hand laat hij zien hoe zijn dochter elke keer weer vijf centimeter is gegroeid.\nHet gesprek waait de kamer uit als Patryck binnenkomt met een nieuw filmpje van zijn kinderen.\nEn in de etalage van een juwelier zie ik drie engeltjes van geslepen glas met veel glitters.", "paragraphs": ["In gedachten lijken de klussers al terug in Polen. Tomasz is de uitzondering.", "\u201cNoch ein Tag\u201d, \u00adjubelt Patryck. Tijdens het \u00adroken glimlacht hij on\u00adafgebroken naar zijn telefoon.", "Ik hoor hetzelfde filmpje wat hij mij al twee keer heeft laten zien. Zijn zoon en dochtertje zingen met vervormde stemmen een liedje, terwijl ze plakbaarden en kerstmutsen dragen.", "De rookpauzes rekken zich vandaag steeds verder op. V\u00f3\u00f3r de lunch gaat de thermoskan koffie drie keer leeg. In gedachte is iedereen al thuis. Morgen komt alleen Tomasz nog schil\u00adderen. De anderen niet, die willen dan cadeaus gaan kopen, nieuwe kleren en kerstbomen. \u201cKopen jullie de kerstbomen hier?\u201d", "\u201cOnze vrouwen vinden Duitse kerstbomen mooier. Ook al worden ze uit Polen ge\u00efmporteerd.\u201d", "\u201cEn Tomasz? Wil jij morgen geen cadeaus te kopen?\u201d Tomasz trekt vragend zijn wenkbrauwen op, omdat hij zijn naam hoort. Iwan herhaalt mijn vraag in het Pools, Tomasz schudt zijn hoofd. Wanneer hij morgen klaar is bij ons, rijdt hij naar een vriend in Brussel om twee dagen zijn appartement te behangen. Hij gaat pas op de dag van Kerstavond. Het klinkt alsof hij het naar huis gaan uitstelt.", "Beeld Hanne van der woude", "Thuis betekent voor hem ook zijn inwonende schoonouders, die verzorgd worden door zijn vrouw. Sinds kort is ook zijn schoonbroer bij hen ingetrokken, omdat die niet langer zelfstandig kon wonen. En Tomasz\u2019 dochter wil een nieuwe kamer, want er zit nog altijd babybehang op haar muren. En vorige maand is ze twaalf geworden. \u201cVerheug je je niet om haar te zien?\u201d", "Tomasz antwoordt door een mondhoek licht op te trekken. Inmiddels werkt hij bijna tien jaar in Duitsland. \u201cWenn \u00adarbeiten, nicht denken an Zeit. Wenn Tochter sehen, ich sehe Zeit ist vorbei.\u201d", "De laatste keer dat hij zijn dochter zag, was in augustus", "Met zijn hand laat hij zien hoe zijn dochter elke keer weer vijf centimeter is gegroeid. De laatste keer dat hij haar zag, was in augustus. Daarvoor een weekje rond Pasen. Het gesprek waait de kamer uit als Patryck binnenkomt met een nieuw filmpje van zijn kinderen.", "Later die middag sjouw ik langs winkels met een tas die steeds zwaarder wordt. Belgische bieren voor Iwan en zijn schoon\u00adzonen. Zijn dochters \u00adkrijgen cadeautasjes met bad\u00adparels en douchecr\u00e8me. Duplo en lego voor de kleinkinderen. En in de etalage van een juwelier zie ik drie engeltjes van geslepen glas met veel glitters. Je kunt ze neerzetten, maar ook in de kerstboom hangen. Ik weet \u00adweinig van Iwans vrouw. Ik ken alleen een versierde selfie die hij me eens liet zien, ik denk dat ze deze glinsterengeltjes wel mooi zal vinden.", "De ochtend erna latext \u00adTomasz een laatste plafond. Hij beantwoord mijn vragen met halve glimlachjes. De radio die ik voor hem aanzet, zwijgt een kwartier later alweer. Halver\u00adwege de middag nemen we afscheid van elkaar met een korte omhelzing.", "\u201cWarte.\u201d Tomasz beent naar zijn auto en komt terug met een enveloppe. \u2018Jaap in Suus Tobben. Und Kinder.\u2019 Hij blijft kijken hoe ik de enveloppe open maak. Vanbinnen is de kaart onbeschreven. Voorop staat in sneeuw\u00adletters: Weso\u0142ych \u015awi\u0105t. \u201cSch\u00f6ne Weihnachten\u201d, vertaalt hij.", "\u201cDu auch.\u201d Ik weet niet goed wat ik hem verder kan wensen.", "Schrijver Jaap Robben zoekt contact met de Poolse klussers in zijn woonboerderij net over de Duitse grens."], "authors": ["Jaap Robben"], "keywords": ["ik", "verstreken", "blijkt", "weer", "tomasz", "er", "zijn", "thuis", "met", "ze", "polen", "die", "veel", "van", "en", "een", "tijd", "hij", "dat"], "pubDate": "2020-12-13T10:45:00Z", "publicationId": "b66cd8e4-4294-3571-bcd7-e490527f1a48"}