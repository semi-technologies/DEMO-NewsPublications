{"id": "50e22711-513c-3bd7-9f14-f4e69a56a0b2", "title": "Oscar Benton (1949-2020), blueszanger met een stem als Van Morrison", "url": "https://volkskrant.nl/mensen/oscar-benton-1949-2020-blueszanger-met-een-stem-als-van-morrison~b39f1541/", "summary": "Benton, artiestennaam voor Ferdinand van Eis, overleed 8 november in IJmuiden waar hij woonde met zijn vierde vrouw Cathy Smallegange.\nHij werd 3 februari 1949 geboren in Haarlem als enige zoon van een stucadoor.\nMet hen vormde hij de Oscar Benton Blues Band, waarbij hij en passent hun achternaam veranderde in Laporte.\nHij verhuisde naar Helden-Panningen in Limburg, waar hij een blauwe maandag manager was van een discotheek.\nHij nam in 2018 samen met Laporte een nieuwe cd op met de passende titel I am back.", "paragraphs": ["Oscar Benton. Beeld United Photos", "Barrelhouse-gitarist John Laporte zegt dat zijn stem die van BB King, Van Morrison en Joe Cocker evenaarde. \u2018Karakteristiek en rauw.\u2019 In Oscar Benton zat ook iets van zelfdestructie. Misschien dat er daardoor ook zoveel mis ging met de blues- en popzanger.", "Zijn nummer Bensonhurst Blues uit 1973 is een evergreen. Het nummer werd pas een wereldhit nadat het in 1981 werd gebruikt voor de film Pour la peau d\u2019un flic met de Franse ster Alain Delon. In 1999 werd het opgenomen in een andere film La B\u00fbche.", "Benton, artiestennaam voor Ferdinand van Eis, overleed 8 november in IJmuiden waar hij woonde met zijn vierde vrouw Cathy Smallegange. Zij haalde hem drie jaar geleden uit het verzorgingstehuis Velserduin waar hij was opgenomen na een zware val in 2006, waarbij hij een hersenbeschadiging opliep. \u2018We zouden een mooi muziekprogramma gaan zien op televisie. Ineens lag hij met zijn mond open. Ik heb nog 112 gebeld, maar het was te laat.\u2019", "Sommige van zijn kennissen noemen het gezien het overmatige drankgebruik een wonder dat hij 71 jaar is geworden. Zijn biograaf Peter Bruyn denkt dat hij juist door de opname in Velserduin nog zoveel bonusjaren eraan heeft mogen knopen.", "Hij werd 3 februari 1949 geboren in Haarlem als enige zoon van een stucadoor. Thuis werd het maken van muziek gestimuleerd. Hij speelde viool en mandoline. Maar hij had helemaal geen intentie van muziek ook zijn beroep te maken. Hij deed het gymnasium en ging daarna rechten studeren. Zijn ambitie was president van de rechtbank te worden.", "Maar alles veranderde toen hij in 1968 als Oscar Benton de tweede prijs behaalde op het Jazz Festival in Loosdrecht. Vlak daarna kwam hij in contact met broers Guus en Johnny Rijken, twee gitaristen die een paar straten verderop in Haarlem woonden. Met hen vormde hij de Oscar Benton Blues Band, waarbij hij en passent hun achternaam veranderde in Laporte. \u2018Oscar deed alles anders. Iedereen staarde zich toen blind op het gitaarspel van Eric Clapton. Door zijn geschiedenis met viool en mandoline had hij een compleet eigen stijl\u2019, zegt Johnny Laporte.", "Maar er ontstonden gauw spanningen. Oscar bleef een einzelg\u00e4nger. Zo maakte hij twee singeltjes met Monica Verschoor All I Ever Need Is You en Everybody\u2019s Telling, hetgeen het einde van de band betekende.", "Achtergrondzanger", "Guus en Johnny gingen verder in Barrelhouse met Tineke Schoemaker als zangeres. Omdat het acht jaar zou duren voordat Bensonhurst Blues een hit werd, moest Oscar Benton de kost verdienen als achtergrondzanger bij Jack Jersey. Ook zong hij solo in discotheken met zijn echtgenote Eva Verschoor en haar zus Mieke als koortje.", "Hij verhuisde naar Helden-Panningen in Limburg, waar hij een blauwe maandag manager was van een discotheek. Volgens Bruyn flopte eigenlijk alles totdat hij in 1987 weer terugging naar de blues. \u2018In het bluescircuit kon hij zichzelf bedruipen\u2019, zegt Bruyn. Zijn relatie met Eva liep stuk en daarna ook met Maria. Half jaren negentig keerde hij terug in Noord-Holland. Hij trouwde opnieuw, met Anne de Boer. Maar ook dat liep slecht af.", "Cathy ontmoette hem op een verjaardag, zij nam hem onder haar hoede en Benton kreeg weer zin in het leven en de muziek. Hij nam in 2018 samen met Laporte een nieuwe cd op met de passende titel I am back. Vorig jaar verscheen de opvolger Mirrors don\u2019t lie.", "Volgend jaar had hij weer op tournee willen gaan \u2013 vooral in Oost-Europa heeft hij nog veel fans \u2013 en bij de start had Bruyn zijn biografie willen presenteren. Die deadline is er niet meer."], "authors": ["Peter De Waard"], "keywords": ["oscar", "van", "als", "benton", "het", "hij", "met", "zijn", "op", "morrison", "werd", "een", "en", "blueszanger", "stem", "19492020"], "pubDate": "2020-11-30T19:15:14+01:00", "publicationId": "1a359314-37ee-33a8-8de7-301d3eb2ed28"}