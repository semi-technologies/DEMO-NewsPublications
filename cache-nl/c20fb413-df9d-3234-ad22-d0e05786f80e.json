{"id": "c20fb413-df9d-3234-ad22-d0e05786f80e", "title": "EMA besluit maandag al over toelating Pfizer-vaccin, maar waarom duurt goedkeuring in Europa langer dan elders?", "url": "https://www.volkskrant.nl/nieuws-achtergrond/ema-besluit-maandag-al-over-toelating-pfizer-vaccin-maar-waarom-duurt-goedkeuring-in-europa-langer-dan-elders~b868e4bb/", "summary": "De Europese Commissie liet snel na de aankondiging van het EMA weten een positieve beoordeling nog voor de Kerst te zullen overnemen.\nDruk op EMADe afgelopen dagen nam de druk op het EMA toe om het vaccin zo snel mogelijk toe te laten.\nEen terechte vraag, vindt Roel Coutinho, oud-directeur van het Centrum Infectieziektebestrijding van het RIVM en net klaar met een boek over de geschiedenis van vaccins.\n\u2018Het verbaast mij ook dat het EMA er zoveel langer over doet.\n\u2018Daarin kunnen mensen op \u00e9\u00e9n A4'tje zelf lezen over de werkzaamheid, de bijwerkingen en voor welke groepen een vaccin het meest geschikt is.", "paragraphs": ["Het Pfizer-vaccin is al toegelaten in het Verenigd Koninkrijk, de Verenigde Staten en Canada. Beeld Reuters", "Volgens Ton de Boer, voorzitter van het College ter Beoordeling van Geneesmiddelen (CBG), betekent de vervroegde datum \u2018dat de farmaceut voldoende vragen heeft beantwoord die het EMA over het dossier heeft gesteld. Maandag zal blijken of die antwoorden genoeg duidelijkheid geven.\u2019 Wat die vragen dan waren, kan De Boer niet zeggen, \u2018maar het zijn doorgaans zo\u2019n honderd tot honderdvijftig diepgaande vragen per dossier\u2019. Mocht er nog te veel onduidelijkheid blijven bestaan, dan volgt een tweede overleg op 29 december.", "De Europese Commissie liet snel na de aankondiging van het EMA weten een positieve beoordeling nog voor de Kerst te zullen overnemen. Daardoor kunnen Europese landen nog voor het eind van het jaar beginnen met hun vaccinatiecampagnes, aangezien ook fabrikant Pfizer heeft laten weten bij groen licht onmiddellijk vaccins te kunnen leveren. Duitsland heeft al aangekondigd nog dit jaar te zullen starten.", "Of dat ook voor Nederland geldt, is nog maar de vraag. Acht Europese landen, waaronder Nederland, Duitsland en Belgi\u00eb, verklaarden dinsdag hun vaccinatiecampagnes te \u2018co\u00f6rdineren', maar dat wil nog niet zeggen dat ze op dezelfde dag zullen starten.", "Een woordvoerder van minister De Jonge laat weten dat er volgende week meer duidelijkheid komt over het vaccinatieschema. Andr\u00e9 Rouvoet, voorzitter van de GGD GHOR Nederland, wilde in het radioprogramma 1 op 1 nog geen startdatum noemen. In januari krijgen in de loop van drie weken naar verwachting 225 duizend zorgmedewerkers een inenting. Enkele weken later volgt de tweede dosis.", "Cruciaal is volgens Rouvoet, dat het vaccineren \u2018zorgvuldig en veilig\u2019 kan. Daarvoor moet bijvoorbeeld ook eerst het registratiesysteem, waarmee de instanties kunnen bijhouden wie welk vaccin krijgt, in orde zijn. De zorgmedewerkers krijgen op dertig grootschalige priklocaties hun vaccinaties ; per locatie zijn daarvoor dertig mensen nodig om de prikken te zetten. Dat personeel is straks voor handen, zei Rouvoet.", "Druk op EMA", "De afgelopen dagen nam de druk op het EMA toe om het vaccin zo snel mogelijk toe te laten. Terwijl vanuit het Verenigd Koninkrijk, de Verenigde Staten en Canada al de beelden binnenstroomden van vrolijke verpleegkundigen en montere bejaarden die het vaccin kregen toegediend, zou Europa nog twee weken moeten wachten op goedkeuring. Tot irritatie van onder anderen de Duitse gezondheidsminister Jens Spahn; 440 volledig ingerichte vaccinatiecentra staan klaar voor toediening van het nota bene in Duitsland ontwikkelde vaccin.", "Spahn zei de afgelopen dagen voortdurend dat hij erop rekende nog dit jaar te kunnen vaccineren, waarmee hij in feite zei: schiet nou eens op, Europees Geneesmiddelenagentschap, waar wachten jullie op?", "Een terechte vraag, vindt Roel Coutinho, oud-directeur van het Centrum Infectieziektebestrijding van het RIVM en net klaar met een boek over de geschiedenis van vaccins. \u2018Het verbaast mij ook dat het EMA er zoveel langer over doet. Hier zitten we allemaal op te wachten, en elke week uitstel is er \u00e9\u00e9n.\u2019", "Ook de FDA, de Amerikaanse evenknie van het EMA, heeft strenge eisen, zegt Coutinho. \u2018Dus het is onbevredigend dat het EMA niet goed uitlegt waarom de Europese procedure meer tijd vergt.\u2019", "Nood-toelating of vergunning", "Het grote verschil tussen bijvoorbeeld de Amerikaanse procedure en de Europese, zegt CBG-voorzitter De Boer, is dat de ministers in Europa hebben gekozen voor een (voorwaardelijke) vergunning voor het vaccin, en niet voor nood-toelating. \u2018Individuele landen hadden dat wel kunnen doen, een minister kan zelfs zonder advies van een geneesmiddelenautoriteit zeggen: ik wil dit middel. Maar dan komt een vaccin zonder goede beoordeling op de markt.\u2019", "Een burger die een prik in zijn arm krijgt, zal het verschil niet opmerken, erkent De Boer, maar als het Pfizer-vaccin straks een vergunning krijgt, betekent dat ook automatisch \u2018dat er goede productinformatie bekend is\u2019. Er ligt straks een bijsluiter, een plan om het vaccin ook geschikt te maken voor kinderen, kennis over de bijwerkingen, informatie voor welke groepen het vaccin het meest geschikt is, juridisch bindende afspraken over het twee jaar lang volgen van bijwerkingen en een systeem waarmee elke batch van vaccins in de gaten wordt gehouden en gecontroleerd.", "\u2018En ja, dat duurt wat langer\u2019, zegt De Boer. \u2018Maar het EMA regelt het nu voor 27 landen tegelijkertijd, met 450 miljoen inwoners.\u2019", "Het gebruikelijke traject is \u2018superversneld afgelegd\u2019, zegt De Boer, \u2018maar daarbij zijn geen bochten afgesneden.\u2019 Die route moet ook het vertrouwen in het vaccin vergroten. Het CBG komt, zodra er vaccins zijn goedgekeurd, met een vaccin-in-het-kort-bijsluiter. \u2018Daarin kunnen mensen op \u00e9\u00e9n A4'tje zelf lezen over de werkzaamheid, de bijwerkingen en voor welke groepen een vaccin het meest geschikt is. Dat maken wij allemaal zichtbaar.\u2019", "De Boer: \u2018Het toelaten van een vaccin is een enorm besluit dat zorgvuldigheid vergt, daar moet je even de tijd voor nemen.\u2019", "Verbetering: in een eerdere versie van dit artikel werd EMA-directeur Emer Cooke per abuis aangeduid als een man."], "authors": ["Michiel Van Der Geest"], "keywords": ["maandag", "van", "ema", "dat", "langer", "nog", "een", "en", "maar", "elders", "pfizervaccin", "vaccin", "te", "waarom", "voor", "toelating", "op", "europa", "goedkeuring", "het"], "pubDate": "2020-12-15T19:50:00Z", "publicationId": "1a359314-37ee-33a8-8de7-301d3eb2ed28"}