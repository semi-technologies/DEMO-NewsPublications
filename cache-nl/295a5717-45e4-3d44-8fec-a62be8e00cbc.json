{"id": "295a5717-45e4-3d44-8fec-a62be8e00cbc", "title": "Virtuele Idfa heeft toch fysieke kanten", "url": "https://www.parool.nl/kunst-media/virtuele-idfa-heeft-toch-fysieke-kanten~b1e658ae/", "summary": "Met een ticket dat \u00e9\u00e9n uur toegang biedt, kan een vooraf samengestelde selectie worden bekeken of een keuze uit het do {not} touch-programma.\nMet een VR-bril op je hoofd pak je je koffer in en vaar je met hem mee, bewerk je het land en schrijf je brieven naar het thuisfront in Japan.\nDe VR-films zijn ook te zien in een digitale versie van de Tolhuistuin, te bezoeken op een nieuw Idfa-platform (dat alleen goed werkt op Chrome).\nDat platform doet ook dienst als ontmoetingsplek, met allerlei ruimtes waar je kunt afspreken met anderen, zoals een lobby, een yogaruimte met matjes, een disco en een caf\u00e9.\nVan een heel andere orde is Oxygen Debt.", "paragraphs": ["Het Idfa-platform doet dienst als virtuele ontwmoetingsplek, met onder meer een caf\u00e9. Beeld Annabel Troost/IDFA DocLab", "In de Tolhuistuin zijn in acht cabines VR-films en -ervaringen te ondergaan. Met een ticket dat \u00e9\u00e9n uur toegang biedt, kan een vooraf samengestelde selectie worden bekeken of een keuze uit het do {not} touch-programma. De accolades in de titel staan in internettaal symbool voor een knuffel en zo moet het programma ook worden gezien; als een virtuele omhelzing. De mooiste VR-film is The Book of Distance, waarin de Canadese multimediakunstenaar Randall Okita het verhaal vertelt van zijn grootvader, die op jonge leeftijd van Japan naar Canada kwam. Met een VR-bril op je hoofd pak je je koffer in en vaar je met hem mee, bewerk je het land en schrijf je brieven naar het thuisfront in Japan.", "De VR-films zijn ook te zien in een digitale versie van de Tolhuistuin, te bezoeken op een nieuw Idfa-platform (dat alleen goed werkt op Chrome). Dat platform doet ook dienst als ontmoetingsplek, met allerlei ruimtes waar je kunt afspreken met anderen, zoals een lobby, een yogaruimte met matjes, een disco en een caf\u00e9.", "In deze omgeving is ook een rouwcentrum, waar de \u2018virtual influencer\u2019 Sylvia kan worden herdacht. Deze creatie van kunstenaar Ziv Schneider was sinds juli te volgen op Instagram (@myfriendsylvia), toen was ze ergens in de twintig, en overleed gisteravond tijdens de opening van Do {not} touch.", "Van een heel andere orde is Oxygen Debt. Schrijver en theatermaker Bart van de Woestijne cre\u00eberde een \u2018documentaire spinklas\u2019 voor zesentwintig deelnemers in sportschool V\u00e9lo Studio Lovelee op de Lijnbaansgracht. Die worden geacht in sportkleding te verschijnen en krijgen ter plekke een hartslagmonitor om, verbonden aan een speaker. Dat zorgt ervoor dat ieders hartslag luid en duidelijk hoorbaar en onafwendbaar omhoog gaat op het moment dat de pedalen in beweging worden gezet. Als de grenzen van ieders lichaam in zicht komen, zet dat onvermijdelijk ook aan tot denken over beweging en stilstand, eindigheid en het eindeloze, verwacht Van de Woestijne.", "In het Planetarium van Artis cre\u00eberde de Amsterdamse Tamara Shogaolu met Echoes of Silence een \u2018full dome-ervaring\u2019, die de kijker meeneemt op een reis door het heelal. En in De Brakke Grond doet theatercollectief De Warme Winkel met Afscheidstournee een \u2018radicale poging tot klimaatneutraal theater\u2019. Bezoekers wordt geadviseerd hun jas aan te houden: de thermostaat in de zaal staat op nul."], "authors": ["Jan Pieter Ekker"], "keywords": ["van", "heeft", "toch", "het", "fysieke", "op", "met", "idfa", "virtuele", "een", "je", "en", "dat", "te", "kanten", "worden"], "pubDate": "2020-11-20T19:57:00+01:00", "publicationId": "a3002aeb-6d5a-3894-adcb-0212effbc567"}