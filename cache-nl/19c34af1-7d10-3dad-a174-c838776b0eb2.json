{"id": "19c34af1-7d10-3dad-a174-c838776b0eb2", "title": "Directeur Harry Tupan van het Drents Museum wil ogen van de wereld vestigen op de provincie: 'Drenthe is z\u00f3 hip'", "url": "https://www.dvhn.nl/drenthe/Directeur-Harry-Tupan-van-het-Drents-Museum-wil-ogen-van-de-wereld-vestigen-op-de-provincie-Drenthe-is-z%C3%B3-hip-26344703.html", "summary": ",,De wereld een blik op Drenthe laten werpen en Drenthe een blik op de wereld.\u201dHarry Tupan is een kosmopoliet.\nZelf verwoordt hij het zo: ,,De wereld een venster bieden op Drenthe en Drenthe een blik op de wereld\u201d.\nGa maar na, zegt Tupan, het meisje van Yde, De Turfschuit van Vincent van Gogh, de werken van kunstschilder Matthijs R\u00f6ling.\nAls je naar het Louvre gaat, kijk je ook niet naar het tafereel.\nNiet het truttige van: Bartje zoekt het geluk.\u201dTegelijkertijd wil Tupan het nationale verhaal van het museum gebruiken om bezoekers te verleiden de provincie in te gaan.", "paragraphs": ["In de luwte van de coronacrisis werken museumdirecteur Harry Tupan (62) en zijn conservatoren aan een grootse expeditie die in 2023 zijn beslag moet krijgen. De verdrentsing van het Drents Museum. ,,De wereld een blik op Drenthe laten werpen en Drenthe een blik op de wereld.\u201d", "Harry Tupan is een kosmopoliet. Heel de wereld trekt hij over, hij is nieuwsgierig naar eigenlijk alles. Soms komt hij terug met kunstschatten, soms met een kop vol fladderende idee\u00ebn. Maar in welke uithoek van ons bolletje hij ook rondsnuffelt, niets kan op tegen z\u2019n thuis in Assen.", "Drenthe. Geen voegbeitel die zijn voeten ooit uit de provincie hakt. \u2018Moi\u2019 tegen iedere passant op straat. Natuurschoon bij het ontbijt. \u201eHet is mooi om op reis te gaan, maar het is nog mooier om thuis te komen\u201d, zegt Tupan. Een gevoel dat leidend moet zijn in het Drents Museum. Zelf verwoordt hij het zo: ,,De wereld een venster bieden op Drenthe en Drenthe een blik op de wereld\u201d.", "Verdrentsen", "Niet zomaar een paar woorden. Ze passen bij grootse plannen. Het Drents Museum wil verdrentsen. Het verhaal van Drenthe gaat nog nadrukkelijker uitgedragen worden, vertelt Tupan. ,,De nadruk komt meer op onze eigen collectie te liggen.\u201d Een collectie die volgens de museumdirecteur sterk genoeg is om het verhaal van de wereld te vertellen. Ga maar na, zegt Tupan, het meisje van Yde, De Turfschuit van Vincent van Gogh, de werken van kunstschilder Matthijs R\u00f6ling.", ",,En hier in Drenthe is dus gewoon de oudste boot ter wereld gevonden. Een boomstamkano, gewoon uit Pesse.\u201d Die \u2018iconische hoogtepunten\u2019, zoals hij ze noemt, worden gekoppeld aan universele thema\u2019s. Scheepvaart, natuurschoon (,,Van Gogh schilderde regelmatig in Drenthe\u201d), maar ook bijvoorbeeld migratiestromen. ,,Iedereen kent de afschuwelijke beelden van gammele vluchtelingenbootjes op de Middellandse Zee. De wereld is altijd in beweging. De eerste bewoners uit Drenthe kwamen uit het oosten, uit Oekra\u00efne.\u201d", "loading", "\u2018Wil hier blijven\u2019", "Verhalen rollen als wolken over zijn tong. ,,Ik ben enthousiast, h\u00e8?\u201d Het klinkt bijna verontschuldigend. ,,Ik ben al veertig jaar werkzaam bij het Drents Museum (waarvan de de laatste vijf jaar als algemeen directeur, red.), maar het is nooit saai. Een andere uitdaging? O, god, nee.\u201d In het verleden is vanuit de kunstwereld vaak gehengeld naar de diensten van Tupan, maar hij bleef het Drents Museum altijd trouw. ,,Iedere keer kunnen we weer vernieuwen. Ik wil hier blijven.\u201d", "De coronacrisis houdt de deuren van het museum weliswaar dicht, het geeft de conservatoren en Tupan wel de gelegenheid om het Drentse verhaal tot in de puntjes voor te bereiden. ,,We hebben geluk gehad dat de financiering vlak voor de crisis rond was. Anders hadden we het geld misschien wel niet gekregen\u201d, zegt Tupan. Een grote verbouwing is aanstaande: twintig zalen in het \u2018oude\u2019 museumgedeelte krijgen een Drentse make-over. In het eerste kwart van 2023 moet alles klaar zijn.", "Weg met tuttig imago", "Het Drents Museum is onderhand een van de grotere musea van Nederland. Tupan wil dan ook groots denken. Weg met dat tuttige imago, dat tot zijn grote spijt nog altijd kleeft aan Drenthe. ,,Je kijkt in het Drents Museum niet naar een schilderij met een ouderwets en clich\u00e9matig Drents tafereel, maar je kijkt naar een goed schilderij. Als je naar het Louvre gaat, kijk je ook niet naar het tafereel. Maar naar de goede schilderkunst. Die mindset willen we hier ook. Niet het truttige van: Bartje zoekt het geluk.\u201d", "Tegelijkertijd wil Tupan het nationale verhaal van het museum gebruiken om bezoekers te verleiden de provincie in te gaan. ,,Je kunt naar een schilderij kijken, maar je kunt er ook naartoe. Dat verhaal willen we vertellen. We kunnen mensen doorverwijzen naar het Van Goghhuis in Nieuw-Amsterdam, bijvoorbeeld. Of als je in Assen naar onze Trechterbekercultuur komt kijken, zou je vervolgens ook naar het Hunebedcentrum in Borger kunnen gaan.\u201d", "Extra bezoekers", "De verdrentsing moet ook wat opleveren: 50.000 bezoekers extra per jaar. Niet onhaalbaar, denkt Tupan. \u201eWe trekken nu ook veel bezoekers. Dat komt omdat er in Drenthe nog rust en ruimte is. Het is hier gemoedelijk en dat willen we graag uitstralen.\u201d", "Hij kijkt eens rond in zijn werkkamer, uitkijkend over de Vaart. Honderden boeken, tot aan het plafond opgetast in een donkere kast aan de wand. In iedere spelonk of nis curiosa van over de hele wereld. En te midden van dat alles een loeizwaar bureau, onverzettelijk als een hunebed. Dit is de plek waar Tupan filosofeert, leest, dramt (,,Ik geef nooit op\u201d) en plannen bedenkt. Een kantoor vol verwondering.", "Een dwarsdoorsnede van de museumdirecteur, die de wereld in Drenthe wil brengen. Hij lacht. ,,En Drenthe in de wereld. Drenthe is z\u00f3 hip.\u201d"], "authors": ["Robert-Erik Lanting"], "keywords": ["provincie", "van", "het", "ogen", "naar", "en", "museum", "een", "op", "ook", "vestigen", "wil", "wereld", "drenthe", "tupan", "z\u00f3"], "pubDate": null, "publicationId": "bb59becc-5bf6-3c6d-8cdd-d41716890d16"}