{"id": "3e86cef9-92ab-3dea-a7be-f333ba1e32d4", "title": "De modeweek nieuwe stijl smaakt naar meer", "url": "https://www.volkskrant.nl/kijkverder/v/2020/de-modeweek-nieuwe-stijl-smaakt-naar-meer~v403654/", "summary": "Mode was toch \u00f3\u00f3k beleving, theater en spektakel \u2013 enfin, u krijgt een beeld van het modegemopper.\nThe show must go on, en rap, omdat in die steden mode een reusachtige bron van inkomsten is en imago en prestige kostbaarder zijn dan goud.\nModeontwerpers en hun teams bleken veel meer dan in juni en juli de beperkingen als een uitdaging te hebben gezien, en kwamen met verrassende manieren om hun collecties te tonen.\nDat smaakt naar meer en lijkt toekomstbestendiger dan de traditionele shows met tientallen modellen, stylisten en visagisten en bijbehorend duizendkoppig publiek dat uit alle windrichtingen is komen vliegen.\nVideo- en fotopresentaties zijn stukken goedkoper en milieuvriendelijker, een manier van werken die goed past bij kleinere, veelal duurzame labels.", "paragraphs": ["St\u00e9\u00e9n en been klaagden modejournalisten na de online mannenshows in juni en de eveneens digitaal gepresenteerde coutureshows in juli: saai, langdradig en slaapverwekkend, geen klap aan als het vanachter de laptop geconsumeerd moest worden. Mode was toch \u00f3\u00f3k beleving, theater en spektakel \u2013 enfin, u krijgt een beeld van het modegemopper. Logisch dus dat de organisaties in Milaan en Parijs \u2013 de twee hekkensluiters qua grote modeweken \u2013 al maandenlang riepen dat in hun steden w\u00e9l pr\u00eat-\u00e0-porterdefil\u00e9s werden gehouden. The show must go on, en rap, omdat in die steden mode een reusachtige bron van inkomsten is en imago en prestige kostbaarder zijn dan goud.", "De Nederlandse modepers bleef desalniettemin massaal weg (er bleken amper zitplaatsen voor \u2018onbelangrijke\u2019 Noord-Europeanen en niet iedere modejournalist kreeg \u00fcberhaupt toestemming om te reizen) maar kon achter de laptop het gevoel krijgen front row te zitten. Er viel veel te genieten, zeker niet alleen bij de livestreams van de traditionele shows. Modeontwerpers en hun teams bleken veel meer dan in juni en juli de beperkingen als een uitdaging te hebben gezien, en kwamen met verrassende manieren om hun collecties te tonen.", "Dat smaakt naar meer en lijkt toekomstbestendiger dan de traditionele shows met tientallen modellen, stylisten en visagisten en bijbehorend duizendkoppig publiek dat uit alle windrichtingen is komen vliegen. Video- en fotopresentaties zijn stukken goedkoper en milieuvriendelijker, een manier van werken die goed past bij kleinere, veelal duurzame labels. De rijke grote modehuizen lijken vooralsnog vast te houden aan de grote klassieke show waarvoor ze al hun relaties kunnen uitnodigen, waarmee ze meer aandacht op sociale media kunnen genereren en kunnen laten zien wie de grootste heeft \u2013 beurs en bek welteverstaan.", "Kortom: de modeweken zitten midden in een spannende \u00e9n bezienswaardige transitie. Daarom hier een toptien van de meest memorabele midpandemiepresentaties."], "authors": ["Oktober"], "keywords": ["van", "stijl", "modeweek", "het", "meer", "nieuwe", "naar", "grote", "een", "en", "te", "smaakt", "kunnen", "dat", "hun"], "pubDate": null, "publicationId": "1a359314-37ee-33a8-8de7-301d3eb2ed28"}