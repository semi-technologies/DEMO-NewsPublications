{"id": "677f16ac-13ac-3f89-ba91-5f30f1798a6f", "title": "Op zoek naar rust in de bijbelapp, juist in dit coronajaar", "url": "http://www.trouw.nl/religie-filosofie/op-zoek-naar-rust-in-de-bijbelapp-juist-in-dit-coronajaar~b9c4f0df/", "summary": "Nu het einde van dit coronajaar nadert duiken overal terugbliklijstjes op.\nHet woord \u2018vrees\u2019 als meest gebruikte zoektermDat het bijbelvers uit Jesaja het meest gelezen werd, komt omdat er gericht naar werd gezocht.\nIn de eerste maanden van dit jaar was het woord \u2018vrees\u2019 de meest gebruikte zoekterm in de app.\nOok bij de website Bible Gateway sprongen de woorden \u2018vrees\u2019 en \u2018vrees niet\u2019 er dit jaar uit.\nOf er van dit coronajaar ook iets terug te zien is aan de gebruikerscijfers van de Nederlandstalige bijbelapp MijnBijbel is nog de vraag.", "paragraphs": ["Nu het einde van dit coronajaar nadert duiken overal terugbliklijstjes op. Facebook zal binnen enige weken een jaaroverzicht in elkaar knutselen van hoogtepunten uit je digitale leven. Spotify bood afgelopen week een lijstje met je meestbeluisterde nummers en muziekstukken. Zo kon je bijvoorbeeld tot de ontdekking komen dat je meer reggae dan ooit hebt geluisterd \u2013 ik had de warme, rustige stem van Bob Marley blijkbaar nodig dit jaar.", "Ook de Engelstalige bijbelapp YouVersion Bible App kwam met gegevens die iets onthulden over de gebruikers, zo is te lezen op het blog Christianity Today. Wereldwijd werd de heilige schrift in appvorm afgelopen jaar 600 miljoen keer geraadpleegd. En de bijbeltekst die \u2013 ook in Nederland \u2013 het meest werd opgezocht, gelezen en opgeslagen, is Jesaja 41 vers 10. \u2018Vrees niet, want Ik ben met u; zie niet angstig rond, want Ik ben uw God. Ik sterk u, ook help Ik u, ook ondersteun Ik u met met mijn heilrijke rechterhand.\u2019", "Het bedrijf achter de app ziet een verband met corona \u2013 dat juist dit bemoedigende vers er uitspringt, wijten ze aan het onzekere en moeilijke jaar. Ze merkten ook dat er bij ingrijpende gebeurtenissen meer in de Bijbel werd gezocht. De oprichter van deze bijbelapp, Bobby Gruenewald, stelt: \u201cIn alle tegenspoed blijven mensen God zoeken en wenden ze zich tot de Bijbel voor kracht, vrede en hoop\u201d.", "Het woord \u2018vrees\u2019 als meest gebruikte zoekterm", "Dat het bijbelvers uit Jesaja het meest gelezen werd, komt omdat er gericht naar werd gezocht. In de eerste maanden van dit jaar was het woord \u2018vrees\u2019 de meest gebruikte zoekterm in de app. Gebruikers zochten \u2013 vast ook niet toevallig \u2013 vaak naar het woord \u2018genezing\u2019. Ook bij de website Bible Gateway sprongen de woorden \u2018vrees\u2019 en \u2018vrees niet\u2019 er dit jaar uit.", "Of er van dit coronajaar ook iets terug te zien is aan de gebruikerscijfers van de Nederlandstalige bijbelapp MijnBijbel is nog de vraag. Het Nederlands Bijbelgenootschap (NBG) komt over twee weken pas met de gegevens naar buiten. De laatste jaren was er steeds \u00e9\u00e9n bijbelvers het meest gelezen: Psalm 23. Die begint met de bekende woorden: \u2018De heer is mijn herder, het ontbreekt mij aan niets\u2019. Al drie jaar op rij is dit vers het meest geliefd.", "Over die geliefde psalm en lijstjes gesproken: toevallig kwam Psalm 23 ook voor in mijn Spotify-overzicht van meest beluisterde nummers over dit jaar. (Ik zeg toevallig, want geestelijke muziek ontbreekt vrijwel geheel op het lijstje). En wel een reggae-uitvoering van de psalm. Het nummer heet \u201823rd Psalms\u2019, van de Jamaicaanse band Morgan Heritage en de zanger Buju Banton. Die zoete, warme reggaeklanken, en dan gemixt met de vertrouwde woorden \u2013 je wordt er dubbel rustig van."], "authors": ["Marije Van Beek"], "keywords": ["van", "dit", "het", "op", "juist", "naar", "bijbelapp", "met", "meest", "ik", "coronajaar", "ook", "en", "jaar", "rust", "zoek", "er"], "pubDate": "2020-12-07T19:07:00+01:00", "publicationId": "b66cd8e4-4294-3571-bcd7-e490527f1a48"}