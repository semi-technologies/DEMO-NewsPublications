{"id": "88a3b930-a88d-3636-bdf2-2767440c3c63", "title": "Een beetje innoveren: gekruid piepkuiken met kruidenyoghurt", "url": "https://www.parool.nl/ps/een-beetje-innoveren-gekruid-piepkuiken-met-kruidenyoghurt~bd7567fe/", "summary": "Een van haar eigen katten was net doodgegaan, zodoende.\n\u00adVervolgens hoorde ik mevrouw Hamersma extra luid applaudisseren voor winnaar Max&Bien, een plantaardige boter die net zo lekker is als een dierlijke variant.\nDe Max&Bien zeewiervariant op knapperig brood zou zeker goed combineren met een van ziltigheid krakende muscadet.\nVanwege de derde donderdag in november zou beaujolais, d\u00e9 gamaywijn, een voor de hand liggende keuze zijn geweest.\nZoomde mooi in op het kruidenbehangetje van het piepkuiken.", "paragraphs": ["Mijnheer en mevrouw Hamersma Beeld Sjoukje Bierma", "Afgelopen 5 november stapelden de hoogtepunten zich op. Mijn moeder werd 87 en die \u00adgingen wij \u2013 samen met onze twee kinderen \u2013 in de bloemetjes \u00adzetten. Een boeket bestond voornamelijk uit katjes. Een van haar eigen katten was net doodgegaan, zodoende. Vervolgens kon mevrouw Hamersma in haar winkel de slingers ophangen voor Yvette van Boven: haar Home Made Basics won Het \u00adGouden Kookboek 2020. En later op de dag mocht zij als jurylid van Amsterdam Food Pitch 2020 virtueel de oorkondes uitreiken aan innovatieve voedselinitiatieven.", "Klokhuizen", "Na een urenlange Zoomsessie ging de publieksprijs naar \u00adKn\u00e4feh voor hun taartje uit het Midden-Oosten en kreeg Leppa Limo de duurzaamheidsprijs voor een limonade van schillen en klokhuizen van appels. \u00adVervolgens hoorde ik mevrouw Hamersma extra luid applaudisseren voor winnaar Max&Bien, een plantaardige boter die net zo lekker is als een dierlijke variant. \u201cDat is ook mijn favoriet. Vooral die met zeewier vond ik geweldig,\u201d zei mevrouw Hamersma tegen haar laptop.", "Ik kon dat volmondig be\u00adamen, omdat ik de dag ervoor alle twaalf finalisten had mogen proeven \u2013 \u2018vanwege de omstandigheden\u2019 waren ze in de kookboekwinkel bezorgd. De tijd \u00adontbrak om overal een passende wijn bij te zoeken, maar bij de overall winnaar zou ik het nu wel weten. De Max&Bien zeewiervariant op knapperig brood zou zeker goed combineren met een van ziltigheid krakende muscadet.", "Boek: Slow. Louise Franc. Good Cook. \u20ac 32,50. Recept: Gekruid piepkuiken met kruidenyoghurt (4 personen). Beeld RV", "Piepkuiken", "Enfin, niets ten nadele van de bietburger, karma shoarma, vegantaart en sauercrowd die we ook proefden: we waren blij dat mevrouw Hamersma voor \u2019s avonds al een als zodanig herkenbaar piepkuikentje had voorbereid. Die hoefde hooguit nog een klein uurtje in de oven. In de tussentijd kon ik mooi een bijpassende wijn uitzoeken. Nu is dat op zich niet zo ingewikkeld. Kip, het meest veelzijdige stukje vlees, is ook een veelzijdige wijnliefhebber. Veel wit en droge ros\u00e9s doen het goed. Met te zwaar rood krijgt kip het aan de stok, maar lichtvoetiger soorten laten zich smaken. Met name pinot noir en gamay zijn gedoodverfde finalekandidaten.", "Vanwege de derde donderdag in november zou beaujolais, d\u00e9 gamaywijn, een voor de hand liggende keuze zijn geweest. Op die dag werd de \u2018primeur\u2019 officieel vrijgegeven voor wereldwijde consumptie en dat hadden we mooi luister kunnen bijzetten. Maar ik wilde ook weleens een beetje innoveren.", "Kruidenbehangetje", "Zodoende belandde ik in Szeksz\u00e1rd, in het zuiden van Hongarije, een van de beste regio\u2019s voor rood. Daar kende ik inspanningen van Zolt\u00e1n Heimann jr. Zo\u00adveelste generatie van een wijn\u00adfamilie anno 1758, bioprotagonist, autochtone-druivenfluiste\u00adraar met als speciale liefhebberij de kadarkadruif, waarvan hij diverse klonen heeft aangeplant.", "Deze uit 2019 kloonde er in ieder geval lekker in. Kruidig en pittig als een pinot noir. Zoomde mooi in op het kruidenbehangetje van het piepkuiken. Daarbij deed de krokante notentoets door het korte rijpen op groot, gebruikt hout het knapperige kippenvelletje eer aan. \u201cWinnaar,\u201d zei mevrouw Hamersma.", "Flesfoto Heimann & Fiai 2019, Kadarka. Beeld RV", "De wijn Heimann & Fiai 2019 Kadarka, Szeksz\u00e1rd, Hongarije, \u20ac 12,85 (rood; biologisch) Lafors, Bosboom \u00adToussaintstraat 62"], "authors": ["Meneer", "Mevrouw Hamersma"], "keywords": ["innoveren", "van", "kruidenyoghurt", "het", "op", "mevrouw", "met", "die", "gekruid", "ik", "piepkuiken", "een", "en", "beetje", "voor"], "pubDate": "2020-11-20T14:18:00+01:00", "publicationId": "a3002aeb-6d5a-3894-adcb-0212effbc567"}