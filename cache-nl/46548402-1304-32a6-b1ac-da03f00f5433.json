{"id": "46548402-1304-32a6-b1ac-da03f00f5433", "title": "Niemand weet hoe de mysterieuze pilaar in Friesland opdook en weer verdween", "url": "https://trouw.nl/binnenland/niemand-weet-hoe-de-mysterieuze-pilaar-in-friesland-opdook-en-weer-verdween~b18ed7ce/", "summary": "Boswachter Manon van Wesel kon haar ogen niet geloven, toen ze zondag een foto van een mysterieuze metalen pilaar onder ogen kreeg.\nDe objecten kwamen tevoorschijn in het Amerikaanse Utah en Californi\u00eb, en in Roemeni\u00eb en Colombia.\nAls buitenaards leven eindeloze afstanden aflegt om dit op Aarde neer te zetten, zullen ze dat niet nodig hebben.\nDe \u2018monolieten\u2019 waar de (inter)nationale media al weken van in de ban zijn, zijn namelijk geen monolieten.\n\u201cEen monoliet is een stuk steen, door een mens rechtop gezet of op een natuurlijke manier ontstaan.", "paragraphs": ["Boswachter Manon van Wesel kon haar ogen niet geloven, toen ze zondag een foto van een mysterieuze metalen pilaar onder ogen kreeg. De plots opgedoken \u2018monoliet\u2019 was door wandelaars ontdekt in \u2018haar\u2019 natuurgebied \u2018De Kiekenberg\u2019 nabij het Friese dorpje Oudehorne. \u201cH\u00e8, hoe hebben ze dat daar gekregen zonder sporen achter te laten?\", reageerde ze vol ongeloof. \u201cEn van wie is het? Ik begrijp er niets van. Het is een mysterie.\u201d", "Van Wesel maakte als boswachter van Staatsbosbeheer gekke dingen mee, maar een \u2018monoliet\u2019 kwam ze nog nooit tegen. Nieuwsgierig als ze is, besloot de boswachter om \u2013 zo snel als haar werk het toeliet \u2013 een kijkje te gaan nemen. \u201cMaar het was er opeens niet meer. Wat een domper, ik was te laat. Niemand weet hoe het object er is gekomen en nu is het verdwenen.\u201d De pilaar bleek uiteindelijk op een stukje particulier terrein te hebben gestaan in het natuurgebied. \u201cDe eigenaar wilde het vreemde object weghalen, maar dat hoeft dus niet meer.\u201d", "'Monolieten\u2019 duiken vaker op", "De laatste weken lijkt het opduiken van dit soort mysterieuze zuilen schering en inslag. De objecten kwamen tevoorschijn in het Amerikaanse Utah en Californi\u00eb, en in Roemeni\u00eb en Colombia. Ufoloog Taede Smedes wordt platgebeld vanwege de opgedoken \u2018monoliet\u2019 in Friesland. Het doet hem gelijk weer denken aan de film 2001: A Space Odyssey. Die film gaat over een soortgelijk voorwerp dat in de oertijd opeens landt tussen de apen en na een tijdje weer weg is. \u201cHet is een iconisch beeld. Als wij het in onze wereld hebben over monolieten, dan wordt daarnaar verwezen.\u201d", "Voor fanaten die geloven dat deze objecten h\u00e9t bewijs zijn van buitenaards leven heeft Smedes en sombere boodschap. \u201cDaar lijkt dit niet op. Het is met bouten aan elkaar vastgemaakt. Als buitenaards leven eindeloze afstanden aflegt om dit op Aarde neer te zetten, zullen ze dat niet nodig hebben. Het lijkt mij eerder een oudejaarsgrap.\u201d", "Petroloog Wim van Westrenen begrijpt er intussen niets van. De \u2018monolieten\u2019 waar de (inter)nationale media al weken van in de ban zijn, zijn namelijk geen monolieten. \u201cEen monoliet is een stuk steen, door een mens rechtop gezet of op een natuurlijke manier ontstaan. Deze objecten zijn gemaakt van stukken staal die aan elkaar zijn vastgemaakt. Dit kan alleen al daarom helemaal geen monoliet zijn.\u201d", "Lees ook:", "", "Het raadsel van de metalen zuil in de Amerikaanse woestijn is deels opgelost", "Wereldwijd trok een metalen zuil in de woestijn in het Amerikaanse Utah de aandacht. Wat deed die zuil daar? Wie had hem daar neergezet, en weggehaald, want ineens verdween de monoliet, zoals hij werd genoemd. Een deel van dat mysterie is opgelost."], "authors": ["Stefan Keukenkamp"], "keywords": ["van", "verdween", "hoe", "het", "mysterieuze", "niemand", "friesland", "zijn", "een", "ze", "en", "weer", "opdook", "pilaar", "dat", "te", "monoliet", "niet", "weet"], "pubDate": "2020-12-07T20:55:16+01:00", "publicationId": "b66cd8e4-4294-3571-bcd7-e490527f1a48"}