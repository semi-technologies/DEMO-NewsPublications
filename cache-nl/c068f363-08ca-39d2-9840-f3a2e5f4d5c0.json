{"id": "c068f363-08ca-39d2-9840-f3a2e5f4d5c0", "title": "Testevenementen in evenementenbranche kunnen in januari doorgaan", "url": "https://nu.nl/entertainment/6095466/testevenementen-in-evenementenbranche-kunnen-in-januari-doorgaan.html", "summary": "Testevenementen in de evenementenbranche kunnen in januari doorgang vinden, zo heeft premier Mark Rutte dinsdagavond laten weten tijdens een persconferentie over het coronavirus.\nDe branche vroeg het kabinet de testevenementen in januari hoe dan ook te laten doorgaan.\nIn januari worden op beperkte schaal \"gerichte proeven met een beperkt aantal mensen\" georganiseerd in bijvoorbeeld theaters.\nDan kunnen wij vervolgens onderzoek gaan doen met die bezoekers en dat is voor de gehele evenementenbranche op dit moment essentieel om weer toekomstperspectief te krijgen.\"\nDat geld is bedoeld voor jongeren die een plan voor speciale activiteiten hebben, zoals een theatervoorstelling of het maken van een film.", "paragraphs": ["Testevenementen in de evenementenbranche kunnen in januari doorgang vinden, zo heeft premier Mark Rutte dinsdagavond laten weten tijdens een persconferentie over het coronavirus.", "Het nieuws volgt op de oproep aan het kabinet die de evenementenbranche maandag deed, omdat zij nog altijd met veel onduidelijkheid over de toekomst van de sector kampt.", "De branche vroeg het kabinet de testevenementen in januari hoe dan ook te laten doorgaan. Eerder zei het kabinet dat dit pas kan als het risiconiveau is gezakt naar 'waakzaam'. Dinsdag zei Rutte dat deze eis is losgelaten.", "In januari worden op beperkte schaal \"gerichte proeven met een beperkt aantal mensen\" georganiseerd in bijvoorbeeld theaters. Daarbij worden meer bezoekers ontvangen dan momenteel is toegestaan. Zo kan de evenementenbranche er volgens de premier achter komen wat voor maatregelen nodig zijn om de evenementenindustrie op termijn op vollere kracht te kunnen laten draaien.", "Gekeken naar verschillende eisen", "Een woordvoerder van de stuurgroep Fieldlab, dat achter de testevenementen zit, noemt de beslissing om de testevenementen door te laten gaan \"een bevestiging\" dat \"een goed en gedegen plan van aanpak\" is ingeleverd. \"Wij hebben steeds gezegd: laat ons die evenementen organiseren, want dat kan veilig. Wij werken met negatief geteste mensen. Dan kunnen wij vervolgens onderzoek gaan doen met die bezoekers en dat is voor de gehele evenementenbranche op dit moment essentieel om weer toekomstperspectief te krijgen.\"", "Zo wordt bekeken wat voor logistieke eisen moeten worden gesteld, wat zoiets vraagt van de organisatie en de inrichting van een gebouw en of er meer mogelijk is als er extra getest kan worden.", "Ook komt er extra geld voor jongeren, die volgens Rutte hard zijn getroffen door de coronamaatregelen. Dat geld is bedoeld voor jongeren die een plan voor speciale activiteiten hebben, zoals een theatervoorstelling of het maken van een film."], "authors": ["Door"], "keywords": ["testevenementen", "doorgaan", "van", "het", "op", "die", "met", "een", "evenementenbranche", "kunnen", "dat", "te", "januari", "voor"], "pubDate": null, "publicationId": "4d7a0f80-7953-388c-9af8-e7a437b5632e"}