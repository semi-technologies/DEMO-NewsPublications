{"id": "e218689b-1f0c-3d57-ba21-5d4dfde4cd44", "title": "Anglicisme van de week: protestanten en protesteerders", "url": "https://volkskrant.nl/cultuur-media/anglicisme-van-de-week-protestanten-en-protesteerders~b2f41261/", "summary": "Bart Doets schreef ons over het gebruik van \u2018uitrollen\u2019 (to roll out).\nBijvoorbeeld in \u2018het vaccin uitrollen\u2019 in plaats van het vaccin introduceren, verkrijgbaar maken, ter beschikking stellen.\nDeze spraakverwarring is toe te schrijven aan het Engelse protesters, waar dit twee slechte leenvertalingen van zijn.\n\u2018Protestanten\u2019 in deze betekenis en \u2018protesteerders\u2019 staan niet eens in de Van Dale, dus we verbieden hierbij deze woorden ooit nog te gebruiken waar het natuurlijk moet zijn: demonstranten.\nWe sluiten wat minder streng af met deze e-mail van Mieke van Gerven: \u2018Dit is de eerste keer dat ik u mail over een \u2018taalirritatie\u2019.", "paragraphs": ["Een nieuwe week, een nieuw coronagerelateerd anglicisme. Bart Doets schreef ons over het gebruik van \u2018uitrollen\u2019 (to roll out). Bijvoorbeeld in \u2018het vaccin uitrollen\u2019 in plaats van het vaccin introduceren, verkrijgbaar maken, ter beschikking stellen. Gelukkig laat lezer Doets wel ruimte voor speling: \u2018Uitrollen in de betekenis van bijvoorbeeld \u2018de rode loper uitrollen\u2019 is natuurlijk wel goed Nederlands.\u2019", "Een spandoek kun je ook uitrollen. Dat zal ongetwijfeld in de geschiedenis ook wel door protestanten zijn gebeurd, dat wil zeggen mensen van het protestantse geloof, maar dat werd toch niet bedoeld in deze omschrijving van de Black Lives Matter-demonstraties in Portland, dit jaar: \u2018Om de politiemannen en protestanten heen stonden Trumps agenten toe te kijken, die nacht\u2019 (Volkskrant magazine, 22 augustus).", "Eerder lazen we al over \u2018protesteerders\u2019 (de Volkskrant, 6 juni). Deze spraakverwarring is toe te schrijven aan het Engelse protesters, waar dit twee slechte leenvertalingen van zijn. \u2018Protestanten\u2019 in deze betekenis en \u2018protesteerders\u2019 staan niet eens in de Van Dale, dus we verbieden hierbij deze woorden ooit nog te gebruiken waar het natuurlijk moet zijn: demonstranten.", "We sluiten wat minder streng af met deze e-mail van Mieke van Gerven: \u2018Dit is de eerste keer dat ik u mail over een \u2018taalirritatie\u2019. Het betreft een luie vertaling uit het Engels die ik steeds vaker tegenkom. A mother of four wordt vertaald als \u2018een moeder van vier\u2019, waarbij ik dan steevast denk: goh, dat is jong!\u2019", "Is het erg? Wij blijven protest aantekenen."], "authors": ["Nienke Van Leverink"], "keywords": ["van", "dat", "protesteerders", "protestanten", "een", "en", "uitrollen", "te", "week", "zijn", "anglicisme", "deze", "wel", "het"], "pubDate": "2020-12-16T15:03:07Z", "publicationId": "1a359314-37ee-33a8-8de7-301d3eb2ed28"}