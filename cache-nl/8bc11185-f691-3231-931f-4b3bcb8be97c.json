{"id": "8bc11185-f691-3231-931f-4b3bcb8be97c", "title": "Aaf leest sterren: Drake heeft een geurkaars die naar hem ruikt en Hugh Grant lijkt wel 150", "url": "https://volkskrant.nl/cultuur-media/aaf-leest-sterren-drake-heeft-een-geurkaars-die-naar-hem-ruikt-en-hugh-grant-lijkt-wel-150~b71c6244/", "summary": "Dan ben je een hele grote, als je mensen zo ver krijgt een kaars in hun huis aan te \u00adsteken die jouw aroma verspreidt.\nJe moet er, als Drake-fan, dus blind op varen dat hij een goeie eigen geur heeft.\nPaltrow was met geurtjes aan het experimenteren met haar parfumadviseur en stuitte toen op een mix van geraniums, citrusachtige \u00adbergamot, ceder, damascusrozen en muskuszaad.\nEn dan sluiten we af met nog een Grant-achtige \u00adobservatie over Twitter: \u2018Vroeger zat je \u00adgewoon in de bioscoop met mensen, en als ze lachten was je blij, en als ze niet lachten was je verdrietig.\nMaar je wist al die verschrikkelijke dingen niet van ze, bijvoorbeeld dat ze vonden dat je afschuwelijke \u00adondertanden had.\u2019", "paragraphs": ["Drake. Beeld FilmMagic", "Geurkaars", "Drake heeft een geurkaars gelanceerd die ruikt naar Drake. Dan ben je een hele grote, als je mensen zo ver krijgt een kaars in hun huis aan te \u00adsteken die jouw aroma verspreidt. Het is de meeste mensen niet gegeven om zo dichtbij Drake te \u00adkomen dat ze kunnen ruiken wat zijn eigen Drake-geur is. Je moet er, als Drake-fan, dus blind op varen dat hij een goeie eigen geur heeft.", "De beschrijving van de geur van de tachtig dollar \u00adkostende kaars helpt niet: \u2018Hij is introspectief als een interpretatie van jou mooie zelf, maar tegelijkertijd extrovertief, zoals jij zou willen dat \u00adanderen jouw gedurfde, geniale zelf zouden zien.\u2019", "Drake is niet de eerste met zijn eigen geurkaars; Alicia Keys, Kim Kardashian en Harry Styles \u00adgingen hem al voor, en hij is ook niet de eerste met een kaars die naar hemzelf ruikt. In dat genre haalt niemand het bij Gwyneth Paltrow, die begin dit jaar een geurkaars uitbracht met de naam \u2018This Smells Like My \u00adVagina\u2019. Paltrow was met geurtjes aan het experimenteren met haar parfumadviseur en stuitte toen op een mix van geraniums, citrusachtige \u00adbergamot, ceder, damascusrozen en muskuszaad.", "\u2018H\u00e9, dit ruikt naar mijn vagina\u2019, schijnt Paltrow toen spontaan uitgeroepen te hebben, en daarna was het een kwestie van vlug wat parraffine in een glaasje gieten en een \u00adgelimiteerde oplage van geurkaarsen van 75 dollar per stuk op de markt brengen.", "Hugh Grant. Beeld Getty Images", "Oeroud", "Je kunt het triest vinden, maar ook een teken van benijdenswaardige eerlijkheid: Hugh Grant gaf deze week toe dat hij zich steeds verliest in een Twittertunnel, als hij de reacties gaat lezen op zijn HBO-serie The Undoing.", "\u2018Het zijn zes uitputtende weken geweest, doordat ik steeds de neiging moest onderdrukken om op Twitter te kijken, of er juist na een paar drankjes aan toegaf en er middenin de nacht vier uur lang op zat, en blij of woedend werd \u2013 of depressief.\u2019 Als voorbeeld van dat laatste noemde Grant de reacties op zijn uiterlijk: \u2018God, hij ziet er oeroud uit\u2019, \u2018Hij lijkt wel 150\u2019, etcetera.", "Grant is sowieso van de eerlijkheid. Gevraagd naar zijn reden om weer te gaan acteren, zei hij: \u2018Ik heb er niet echt een verklaring voor, \u00adbehalve Kinderen Eten Geven. Ik bedoel, ik heb veel\u00ad \u00adkinderen.\u2019 Grant heeft vijf kinderen.", "Dit sluit aan bij de ongekende openheid waarmee hij alle actrices met wie hij werkte ooit besprak in het blad Elle: \u2018Sandra Bullock: Een genie. Duits. Te veel honden. Julianne Moore: briljante \u00adactrice. Haat mij. Rachel Weisz: slim. Mooi. Heeft een hekel aan mij.\u2019 (De lijst ging nog veel langer door.)", "En dan sluiten we af met nog een Grant-achtige \u00adobservatie over Twitter: \u2018Vroeger zat je \u00adgewoon in de bioscoop met mensen, en als ze lachten was je blij, en als ze niet lachten was je verdrietig. Maar je wist al die verschrikkelijke dingen niet van ze, bijvoorbeeld dat ze vonden dat je afschuwelijke \u00adondertanden had.\u2019"], "authors": ["Aaf Brandt Corstius"], "keywords": ["leest", "van", "heeft", "als", "hem", "op", "hij", "naar", "met", "grant", "een", "en", "ruikt", "je", "sterren", "dat", "niet", "hugh", "wel", "lijkt"], "pubDate": "2020-12-03T14:49:14+01:00", "publicationId": "1a359314-37ee-33a8-8de7-301d3eb2ed28"}