{"id": "e12f5a44-034b-3dbb-8a59-94e8e2e60ef9", "title": "Particulieren mogen zonder pasje shoppen bij Makro, Hanos en Sligro. 'Het is iets drukker, maar geen gekkenhuis'", "url": "https://www.dvhn.nl/economie/Particulieren-shoppen-in-groothandels-Iets-drukker-maar-geen-gekkenhuis-26224831.html", "summary": "Om te shoppen in een Makro, Sligro of Hanos moet je ingeschreven staan bij de Kamer van Koophandel.\nNet als tijdens de lockdown in het voorjaar werd het drukker en drukker in de supermarkten.\nDoor particulieren de kans te bieden in de groothandel hun inkopen te doen, zou die drukte beter gespreid kunnen worden.\nIets drukker, maar goed te doenVolgens een woordvoerder van Sligro brengen de meeste particulieren op zaterdag een bezoek aan de groothandel.\nTegelijkertijd hopen de groothandels dat die kerstdrukte wordt veroorzaakt door horeca-eigenaren die hun boodschappen komen doen.", "paragraphs": ["De Groninger horecagroothandels begroeten particulieren in hun zaken. Maar van topdrukte, zoals in de reguliere supermarkten is geen sprake.", "Dat blijkt uit een rondgang langs verschillende groothandels als Hanos, Makro en Sligro.", "Het coronavirus raakt de horeca hard. Doordat de restaurants en caf\u00e9s dicht zijn, krijgen de groothandels uiteraard ook een forse tik.", "Zonder pasje", "Kun je zomaar winkelen in groothandel? Normaal gesproken niet. Om te shoppen in een Makro, Sligro of Hanos moet je ingeschreven staan bij de Kamer van Koophandel.", "Sinds half oktober kan de particulier tijdelijk wel zonder pasje terecht in de groothandel.", "Het Centraal Bureau Levensmiddelenhandel (CBL) vroeg het kabinet de regels op te schorten. Net als tijdens de lockdown in het voorjaar werd het drukker en drukker in de supermarkten. Door particulieren de kans te bieden in de groothandel hun inkopen te doen, zou die drukte beter gespreid kunnen worden.", "Met hun grote hallen en ruime parkeerplaatsen voor de deur kunnen de groothandels zeker een rol spelen in het \u2018veilig\u2019 winkelen tijdens coronatijd. De openstelling van de groothandels is tijdelijk. Zodra de horeca weer opent, sluiten de zaken weer voor particulieren.", "Verkoop alcohol en tabak", "Helemaal hetzelfde als winkelen in de supermarkt is het shoppen in de groothandel niet. Zo worden artikelen er in grootverpakking verkocht. Het is in de meeste gevallen niet de bedoeling dat de klant een artikel uit zo\u2019n grootverpakking haalt.", "Ook voor de verkoop van alcohol en tabakswaren aan particulieren hebben de groothandels regels gesteld. De meeste groothandels hebben op hun site een veel gestelde vragen formulier. Wie boodschappen wil doen in de groothandel doet er goed aan die te bestuderen.", "Iets drukker, maar goed te doen", "Volgens een woordvoerder van Sligro brengen de meeste particulieren op zaterdag een bezoek aan de groothandel. Door de week is het niet echt veel drukker met particuliere shoppers.", "Een zegsman van Hanos denkt dat veel mensen uit nieuwsgierigheid een bezoek brengen aan de groothandel. ,,Het is iets drukker, maar het is goed te doen.\u2019\u2019", "Horeca weer open", "De verwachting is dat tegen de kerstdagen meer mensen boodschappen komen doen mits de horeca dan nog steeds op slot zit.", "Tegelijkertijd hopen de groothandels dat die kerstdrukte wordt veroorzaakt door horeca-eigenaren die hun boodschappen komen doen. Die wens van geopende horeca leeft breed."], "authors": ["Richold Brandsma"], "keywords": ["drukker", "van", "iets", "een", "te", "maar", "het", "groothandel", "en", "shoppen", "pasje", "zonder", "mogen", "particulieren", "makro", "sligro", "hun", "die", "groothandels"], "pubDate": null, "publicationId": "bb59becc-5bf6-3c6d-8cdd-d41716890d16"}