{"id": "e8b5e100-7964-33b1-9aae-d590b56c7aeb", "title": "Sterk antivaccinatie-sentiment in Itali\u00eb: arts wordt bedreigd", "url": "https://www.volkskrant.nl/nieuws-achtergrond/sterk-antivaccinatie-sentiment-in-italie-arts-wordt-bedreigd~b5540184/", "summary": "Naast zijn werk als arts duidt hij het laatste pandemienieuws net als Koopmans onvermoeibaar, op radio en tv, maar vooral voor zijn tweehonderdduizend volgers op Instagram en Facebook.\nDe volgende dag bracht hij door op het politiebureau, om aangifte te doen van de bedreigingen.\nDie hoop is niet volledig ongegrond, want zelfs Grillo heeft zich nog niet duidelijk uitgesproken tegen coronavaccins \u2013 maar ook niet voor.\nNeem bijvoorbeeld de Italiaanse dokter die het vaccin kreeg en een paar dagen later positief getest werd.\nOok Bassetti hoopt dat een algehele verplichting, waarover in Itali\u00eb serieus gesproken wordt, niet nodig is.", "paragraphs": ["Een man in Rome wordt gevaccineerd. \u2018Niemand heeft hier iets aan behalve Bill Gates en Soros,\u2019 schrijven antivaxxers op sociale media. Beeld EPA", "\u2018Mijn pagina\u2019s werden overspoeld met beledigingen en doodsbedreigingen,\u2019 vertelt Matteo Bassetti aan de telefoon. De Italiaanse versie van Marion Koopmans is een kale professor uit Genua. Naast zijn werk als arts duidt hij het laatste pandemienieuws net als Koopmans onvermoeibaar, op radio en tv, maar vooral voor zijn tweehonderdduizend volgers op Instagram en Facebook.", "Ook van zijn Pfizervaccinatie (hij kreeg de prik op 27 december als een van de eerste Italianen) deed Bassetti uitgebreid verslag met foto\u2019s en filmpjes. De volgende dag bracht hij door op het politiebureau, om aangifte te doen van de bedreigingen.", "Het felle antivaccinatie-sentiment is in Itali\u00eb niet nieuw. Al voor de pandemie werd er zelfs een politieke partij tegen vaccinaties opgericht, de Movimento 3V: de drie v\u2019s staan voor vaccini vogliamo verit\u00e0, \u2018wij willen de waarheid over vaccins\u2019.", "Tekeer tegen vaccinaties", "De partij is een afscheiding van regeringspartij Movimento Cinque Stelle (M5S), waar het antivax-sentiment deel uitmaakte van de anti-establishmentpolitiek. Beppe Grillo, de oprichter van M5S, gaat al sinds eind jaren negentig tekeer tegen vaccinaties.", "\u2018M5S was vanaf het begin een thuis voor antivaxxers,\u2019 beaamt Bassetti. Maar ondanks de agressie en bedreigingen heeft hij hoop. Niet zozeer dat hij zijn bedreigers zal overtuigen, maar wel dat hun standpunt meer naar de marge verdwijnt, omdat politici hun anti-vaccinatiestandpunten tijdens de pandemie herzien.", "Die hoop is niet volledig ongegrond, want zelfs Grillo heeft zich nog niet duidelijk uitgesproken tegen coronavaccins \u2013 maar ook niet voor. M5S-premier Giuseppe Conte, exponent van de gematigdere stroming in de partij, benadrukt juist vrijwel dagelijks dat hij hoopt dat zoveel mogelijk Italianen het vaccin zullen nemen.", "Onderzoek", "Uit onderzoek van bureau YouTrend blijkt dat het aandeel antivaxxers nu het hoogst is onder aanhangers van de rechtse partijen Lega en Fratelli d\u2019Italia, waar slechts 62 (Lega) en 50 (FdI) procent het vaccin wil hebben. Dat is lager dan gemiddeld, want volgens de Financial Times is 65 procent van de Italianen bereid om het vaccin te nemen.", "De angst voor corona, die in Itali\u00eb bijzonder groot is, heeft de antivax-beweging dus niet de definitieve nekslag toegebracht, al is het percentage voorstanders in de loop van het jaar wel gestegen. Maar vooral online klinkt het antisentiment nog altijd luid. \u2018Je ziet duidelijk dat er niets ge\u00efnjecteerd wordt,\u2019 luidt een reactie onder Bassetti\u2019s filmpje. \u2018Niemand heeft hier iets aan behalve Bill Gates en Soros,\u2019 schrijft een ander.", "\u2018Sensationalistische pers\u2019", "Volgens Bassetti draagt niet alleen de politiek, maar ook \u2018sensationalistische pers\u2019 bij aan het wantrouwen tegen vaccins. Neem bijvoorbeeld de Italiaanse dokter die het vaccin kreeg en een paar dagen later positief getest werd. Goed verklaarbaar, omdat ze het virus waarschijnlijk al eerder had opgelopen en de bescherming sowieso niet direct op volle sterkte is, maar door het in alle kranten breed uit te meten help je de antivaxxers, vindt Bassetti.", "Natuurlijk moeten eventuele risico\u2019s niet worden verborgen, benadrukt de arts. Juist daarom blijft hij actief op sociale media. \u2018Het is belangrijk om te twijfelen en antwoorden op vragen te krijgen.\u2019 De echte antivaxxers zijn een verloren strijd, maar de groep sceptici kunnen eerlijke, precieze communicatie waarderen en staan ervoor open om overtuigd te worden.\u2019", "\u2018Het is een plicht om het vaccin te nemen,\u2019 zei de Italiaanse president Sergio Mattarella in zijn traditionele oudjaarstoespraak. Geen verplichting dus, maar burgerplicht. Ook Bassetti hoopt dat een algehele verplichting, waarover in Itali\u00eb serieus gesproken wordt, niet nodig is. Wel is hij voorstander van verplichte vaccinatie voor zorgpersoneel. \u2018Het kan niet bestaan dat je in een ziekenhuis of verpleeghuis werkt en je niet laat inenten.\u2019", "Ondertussen gaat hij door met het ontkrachten van de antiwetenschap die hij dagelijks op zijn sociale mediapagina\u2019s aantreft. \u2018Als mensen zeggen dat een vaccin dat zo snel ontwikkeld is niet goed kan zijn, wijs ik op onze nieuwe San Giorgiobrug.\u2019 Toen de Morandibrug in Genua instortte, werd binnen een jaar voor vervanging gezorgd. \u2018Normaal duurt dat tien jaar, maar nood zorgt voor snelheid. En de nieuwe brug is veel veiliger dan de vorige.\u2019"], "authors": ["Rosa Van Gool"], "keywords": ["van", "sterk", "antivaccinatiesentiment", "voor", "en", "een", "itali\u00eb", "wordt", "bedreigd", "arts", "op", "hij", "het", "maar", "niet", "dat"], "pubDate": "2021-01-11T08:21:52Z", "publicationId": "1a359314-37ee-33a8-8de7-301d3eb2ed28"}