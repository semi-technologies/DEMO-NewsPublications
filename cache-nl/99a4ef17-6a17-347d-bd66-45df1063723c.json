{"id": "99a4ef17-6a17-347d-bd66-45df1063723c", "title": "Ursul de Geer (1946-2020), een romanticus met grote liefde voor het theater", "url": "https://trouw.nl/binnenland/ursul-de-geer-1946-2020-een-romanticus-met-grote-liefde-voor-het-theater~b7769012/", "summary": "Als een soort wereldverbeteraar stapte de twintiger ooit vanuit het studententoneel het politieke toneel op.\nMaar zo tegen zijn dertigste werd hij het zwart-witdenken over afgebeulde arbeiders en uitbuitende directeuren binnen het zogenoemde vormingstheater in die jaren beu.\nHij hing zijn radicale \u2018ik\u2019 aan de wilgen, maar toch was een van zijn eerste regies wel politiek gekleurd.\n\u2018Een lange nacht\u2019 (1978) werd een aangrijpend theaterdocument over tegenstrijdige gevoelens in een vrouwengevangenis tijdens de toenmalige Chileense dictatuur.\nOp een speciaal voor hem georganiseerde bijeenkomst in de schouwburg aan het Amsterdamse Leidseplein, ruim een week geleden, werd De Geers enthousiasmerende liefde voor toneel en zijn acteurs gememoreerd.", "paragraphs": ["\u201cOp zoek naar troost vind ik die in schoonheid,\u201d zei Ursul de Geer eens in een interview met deze krant. Alleen kunst kon daarom, volgens hem, \u201cde plaats van God innemen, omdat kunst iets leert over het leven wat boven de praktijk van alledag uitstijgt. Niet toevallig is toneel in de kerk ontstaan.\u201d", "Esthetiek in vorm en taal was wat De Geer als regisseur en toneelminnaar in theater aantrok, al bleef maatschappelijke betrokkenheid daarbij een belangrijke rol spelen. Als een soort wereldverbeteraar stapte de twintiger ooit vanuit het studententoneel het politieke toneel op. Maar zo tegen zijn dertigste werd hij het zwart-witdenken over afgebeulde arbeiders en uitbuitende directeuren binnen het zogenoemde vormingstheater in die jaren beu. Het ging hem meer om echt menselijke emoties.", "Hij hing zijn radicale \u2018ik\u2019 aan de wilgen", "De Geer begon als acteur, mengde zich eind jaren zestig actief in de roemruchte Aktie Tomaat en speelde onder meer in Leerstukken van Bertolt Brecht bij de Nieuwe Komedie. Was zijn spel niet onverdienstelijk, allengs besefte hij dat regisseren hem beter lag. Hij hing zijn radicale \u2018ik\u2019 aan de wilgen, maar toch was een van zijn eerste regies wel politiek gekleurd. \u2018Een lange nacht\u2019 (1978) werd een aangrijpend theaterdocument over tegenstrijdige gevoelens in een vrouwengevangenis tijdens de toenmalige Chileense dictatuur.", "Lang bleef De Geer in de marge van het theaterlandschap werkzaam. Bij het grote publiek werd hij bekend door de televisie. Na een talkshow, \u2018Ursul de Geer\u2019, eerst bij de NCRV en later RTL werd zijn zelfverzonnen vakantieprogramma, \u2018\u2019t Is hier fantasties\u2019, een kijkcijferhit. Uiteindelijk gingen de schreeuwerige bijwerkingen van die populariteit hem tegenstaan en keerde hij terug naar het toneel.", "\u2018Gloed\u2019, naar de gelijknamige roman van de Hongaarse schrijver S\u00e1ndor M\u00e1rai, werd in 2002 een glorieuze rentree. Ondanks bedenkingen van schouwburgdirecteuren of \u2018die televisiepresentator\u2019 wel kon regisseren, speelde \u2018Gloed\u2019 voor meer dan honderd volle zalen. De diepe weemoed in het werk van M\u00e1rai raakte kennelijk niet alleen de romanticus in Ursul de Geer. Ook de volgende romanbewerkingen, \u2018Kentering van een huwelijk\u2019 en \u2018De gravin van Parma\u2019, trokken veel publiek.", "De Geer had een neus en voorliefde voor boeken die het op toneel goed konden doen. Hij regisseerde onder meer \u2018Stoner\u2019 (naar John Williams) en \u2018Haar naam was Sarah\u2019 (naar Tatiana Rosnay). Een glanzend hoogtepunt werd \u2018De aanslag\u2019 (naar Harry Mulisch), waarin hij met bewerker L\u00e9on van der Sanden trefzeker de vinger legde op de absurditeit van het toeval.", "Films", "Zo nu en dan speelde De Geer in films (\u2018Spetters\u2019, \u2018De vierde man\u2019, \u2018Blackmail\u2019) en in televisiedrama\u2019s (\u2018De lachende scheerkwast\u2019, \u2018Op dood spoor\u2019). In 2014 was hij nog te zien als rechter in de tv-serie \u2018Danni Lowinski\u2019.", "Ursul de Geer was een aimabel man. Met zijn vrolijke ogen en praatgrage stem ventileerde hij, liefst uitgebreid, zijn mening. Leesstoel en repetitielokaal verliet hij met al evenveel plezier om ook het werk van anderen intensief te volgen. Een agressieve tumor, met nog een coronabesmetting als wrang intermezzo, maakte een abrupt einde aan al die activiteiten.", "Op een speciaal voor hem georganiseerde bijeenkomst in de schouwburg aan het Amsterdamse Leidseplein, ruim een week geleden, werd De Geers enthousiasmerende liefde voor toneel en zijn acteurs gememoreerd. Niet als afscheid maar, zei acteur Peter Bolhuis \u2018als omhelzing\u2019.", "Toneel- en literatuurliefhebbers zullen Ursul de Geer vooral dankbaar blijven, dat hij schrijvers als M\u00e1rai een podium heeft gegeven."], "authors": ["Hanny Alkema"], "keywords": ["romanticus", "van", "geer", "als", "het", "grote", "met", "ursul", "hij", "zijn", "naar", "werd", "een", "theater", "en", "liefde", "voor"], "pubDate": "2020-12-08T16:29:40+01:00", "publicationId": "b66cd8e4-4294-3571-bcd7-e490527f1a48"}