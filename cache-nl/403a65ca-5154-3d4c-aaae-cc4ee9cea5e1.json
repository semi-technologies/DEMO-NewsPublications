{"id": "403a65ca-5154-3d4c-aaae-cc4ee9cea5e1", "title": "Dichter des Vaderlands Tsead Bruinja laat zien dat d\u00e9 tbs\u2019er niet bestaat", "url": "https://trouw.nl/cultuur-media/dichter-des-vaderlands-tsead-bruinja-laat-zien-dat-de-tbs-er-niet-bestaat~b1b52913/", "summary": "De Dichter des Vaderlands Tsead Bruinja laat zien dat d\u00e9 tbs\u2019er niet bestaat.\nVolgens Cas hadden mensen als hij \u2018vaak scheefgroei meegemaakt in hun leven\u2019.\nBruinja, die nog tot eind deze maand Dichter des Vaderlands is, sprak daders en behandelaars van de Pompestichting voor forensische psychiatrie.\nHij wekt geen medelijden op, hij toont slechts dat d\u00e9 tbs\u2019er\u2019 niet bestaat.\nAan een nieuwe start, aan werk in een \u2018klein fabriekje (\u2026) waar zeep en shampoo/ in flesjes worden gepompt\u2019.", "paragraphs": ["De Dichter des Vaderlands Tsead Bruinja laat zien dat d\u00e9 tbs\u2019er niet bestaat.", "In een uitzending van \u2018Pauw komt binnen\u2019 kwam tbs\u2019er Cas aan het woord. Volgens Cas hadden mensen als hij \u2018vaak scheefgroei meegemaakt in hun leven\u2019. Aan tafel bij Pauw werd geprobeerd het beeld van de tbs\u2019er als onberekenbare zware jongen te nuanceren. Iets wat nodig blijft, want het systeem van terbeschikkingstelling \u2013 verplichte behandeling na een delict \u2013 staat onder druk. Na ieder geweldsincident met een tbs\u2019er op verlof, na iedere ontsnappingspoging, klinkt de roep om de samenleving te beschermen tegen deze \u2018gevaarlijke gekken\u2019.", "Wat Pauw deed op tv, doet Tsead Bruinja in gedichten. Bruinja, die nog tot eind deze maand Dichter des Vaderlands is, sprak daders en behandelaars van de Pompestichting voor forensische psychiatrie. Van hun verhalen maakte hij po\u00ebzie.", "Boekhouder", "De tbs\u2019ers in zijn bundel springtij waren soms gewoon boekhouder. Op het werk liep alles prima, tot de scheiding. Ook zij waren ooit klein, groeiden op met een moeder die een goede toekomst voor haar kinderen wilde, misten een vader. En ergens ging het mis. Dertig jaar zitten sommigen al \u2018binnen\u2019. Waar de \u2018scheefgroei\u2019 begon, wat de mannen \u2013 steevast aangeduid met \u2018x\u2019, net als de behandelaars \u2013 op hun kerfstok hebben, daarvan laat Bruinja meestal niet meer zien dan een glimp. \u2018x is soms grof en hard en weinig empathisch/ in hoe hij over vrouwen denkt\u2019.", "Hij wekt geen medelijden op, hij toont slechts dat d\u00e9 tbs\u2019er\u2019 niet bestaat. Dat onder hen evengoed mannen zijn die zowel van knokfilms houden als van de Efteling, en dan vooral van de attracties \u2018in sprookjesstijl\u2019. Dat de een wil schilderen als Bob Ross, een ander gedichten schrijft en weer een ander mangastrips tekent, maar dan zonder de grote ogen: \u2018zijn moeder vond ze eng\u2019.", "Springtij doet in de verte denken aan Celinspecties waarin Ester Naomi Perquin in het hoofd van gevangenen kroop. Maar Bruinja werkt meer \u2018documentair\u2019, zoals hij het noemt. Hij sprak vechters: \u2018het enige waar de kliniek goed in is/ is vernietigen wat je leuk vindt\u2019, grappenmakers, en dromers als x op zijn scootmobiel die \u2018componist wilde worden\u2019. Sommigen zitten al zo lang opgesloten dat ze het \u2018prikkeldraad niet meer zien\u2019. Anderen durven nog te denken aan een leven daarbuiten. Aan een nieuwe start, aan werk in een \u2018klein fabriekje (\u2026) waar zeep en shampoo/ in flesjes worden gepompt\u2019.", "Tsead Bruinja", "springtij", "Querido; 40 blz. \u20ac12,50", "x ziet het prikkeldraad niet meer", "x stroopt in zijn vrije tijd de kringloopwinkels af in de buurt van nijmegen", "die buurt strekt zich voor hem uit van eindhoven tot den bosch", "hij koopt wat dingetjes zet ze op internet", "en verdient zo een paar tientjes", "hij weet ook dat hij het zelf moet doen", "stel dat ik vannacht ga stappen", "en ik kom strontlazarus thuis", "dan ga ik terug naar de overkant", "bij x begint bier pas lekker te smaken", "als hij aan zijn zevende toe is", "dertig jaar zat x binnen", "maar zijn geest was buiten", "x lacht een rokerslach", "het was hier vroeger zo lek als een mandje", "zegt hij", "er zat een gat in het hek", "daarachter stond een fiets om drank te halen", "of iemand sprong van boom naar boom", "er gebeurde nooit niks", "altijd was er wel iemand weg", "die stond dan om twaalf uur de volgende dag", "gewoon weer voor de deur", "even ontsnappen aan de sleur", "x sliep slecht vannacht", "hij heeft een tennisarm", "en zijn rug is versleten", "een poosje geleden had hij een hartstilstand", "maar dat feestje ging niet door", "toen hij in het ziekenhuis lag", "informeerde zijn dochter via haar tante", "hoe het met hem ging", "dertien jaar heeft hij het meisje", "dat nu een vrouw is", "niet gezien", "de woonkamer staat vol foto\u2019s van haar", "Tsead Bruinja", "Janita Monna (1971) is journalist en recensent. Ze woonde lang op Bonaire als correspondent. Monna werkte als redacteur bij Poetry International en was initiatiefnemer van de jaarlijkse Gedichtendag. Voor Trouw schrijft ze wekelijks over po\u00ebzie."], "authors": ["Janita Monna"], "keywords": ["zien", "d\u00e9", "zijn", "laat", "tbser", "des", "dat", "van", "en", "een", "aan", "tsead", "vaderlands", "dichter", "niet", "op", "het", "hij", "als"], "pubDate": "2021-01-02T00:00:44Z", "publicationId": "b66cd8e4-4294-3571-bcd7-e490527f1a48"}