{"id": "0af3f949-3bb6-3bab-b828-4d1b4afb0df6", "title": "Dit betekent de 'harde lockdown' voor jou", "url": "https://stories.lab.nos.nl/artikel/2360669-dit-betekent-de-harde-lockdown-voor-jou", "summary": "Dit betekent de 'harde lockdown' voor jou maandag, 19:33Wat is er gebeurd?\nIn dit artikel zetten we voor je op een rij welke regels nu gelden.\nEn je mag naar de bieb om je boeken terug te brengen en op te halen.\nJe hebt kans dat je in je vakantie wel op je broertje of zusje moet passen, want ook de kinderopvang sluit de deuren.\nVakantieHeb je een weekendje in een hotel geboekt, dan kun je daar nog gewoon naartoe.", "paragraphs": ["Dit betekent de 'harde lockdown' voor jou maandag, 19:33", "Wat is er gebeurd?", "Premier Rutte hield vanavond een toespraak. Daarin kondigde hij een 'harde lockdown' aan.", "Rutte doet dit omdat het aantal besmettingen heel erg toeneemt.", "In dit artikel zetten we voor je op een rij welke regels nu gelden. Die gelden tot 19 januari.", "Scholen", "Vanaf woensdag zijn middelbare scholen dicht. Je krijgt vanaf dan zoveel mogelijk online les. Dit geldt voor alle scholen: basisscholen, middelbare scholen, mbo's, hogescholen en universiteit.", "Een uitzondering is er voor eindexamenleerlingen, die mogen gewoon naar school. Ook zijn praktijkexamens uitgezonderd en blijft de school open voor leerlingen die speciale begeleiding nodig hebben (je school kan je vertellen of jij daar onder valt).", "Feestdagen", "Een kerstdiner met je hele familie zit er dit jaar niet in. Met Kerst(24,25 en 26 december) mogen er namelijk maximaal drie mensen bij je thuis komen. Hoe we Oud en Nieuw kunnen vieren is nog niet bekend. We krijgen best vaak de vraag of er op Oudjaarsdag een avondklok ingesteld wordt. Dat weten we nog niet. Wat we wel weten is dat er NU in elk geval geen avondklok komt.", "Met anderen afspreken", "Dat mag nog, met een vriend, vriendin of iemand uit je familie tegelijk. Het maximale aantal mensen dat je thuis mag uitnodigen gaat van drie naar twee per dag.", "Buiten mag je met maximaal een ander persoon zijn.", "Dat geldt dan voor bij jou thuis binnen als in de tuin of bij de voordeur. Voor de Kerstdagen wordt een uitzonderingetje gemaakt, dan mag er tijdelijk eentje extra komen (drie dus in totaal).", "Wat blijft open?", "Je kunt vanaf morgen nog gewoon naar de supermarkt, drogist, bank en apotheek, want die blijven allemaal open. Geldt ook voor de bakker, markt en de slager. Heb je een afspraak bij de fysio of tandarts in je agenda? Doorstrepen is niet nodig, want ook die plekken blijven open. Je mag ook nog naar de kerk, moskee en andere gebedshuizen. Buurthuizen mogen openblijven voor kwetsbare mensen. En je mag naar de bieb om je boeken terug te brengen en op te halen.", "En veel van jullie wilden weten hoe het met de dierenwinkels zaten. Die blijven open.", "Eten bestellen en afhalen bij restaurants en snackbars kan nog steeds. En bij de coffeeshop kun je terecht voor een jointje to go.", "Jullie willen ook weten of de grens dicht gaat. Dat is niet het geval, je kunt nog naar andere landen en ook vanuit een ander land weer naar hier. Wel moet je als je vanuit sommige landen komt een negatieve coronatest laten zien.", "Wat blijft of gaat dicht?", "Winkels die niet per se noodzakelijk zijn, gaan dicht. Dan moet je denken aan bijvoorbeeld warenhuizen, kledingwinkels en tuincentra. Er gaat ook een slot op de kapper, tattooshop en schoonheidssalon.", "Winkels mogen wel bezorgen.", "Wil je in de kerstvakantie naar musea, bioscopen dierentuinen, theaters en pretparken? Dan heb je pech, want die zijn na vannacht dicht. Hetzelfde geldt voor de sportschool, het zwembad en de sauna. Je hebt kans dat je in je vakantie wel op je broertje of zusje moet passen, want ook de kinderopvang sluit de deuren.", "Rijlessen en -examens", "Had jij de komende weken een praktijk- of theorie-examen of een tussentijdse toets? Balen, die gaan de komende weken allemaal niet meer door. Dat zegt het CBR. Door de strenge lockdown hebben ze ongeveer 190.000 examens en toetsen moeten schrappen.", "Na de lockdown kan iedereen die weer inhalen, zegt het CBR. Je kan alleen niet nu al je plekje reserveren. Het CBR heeft de site waar je dat kan doen namelijk even gesloten, omdat ze bang zijn dat mensen zich anders massaal in gaan schrijven voor de periode na de lockdown.", "Ook de rijlessen gaan niet door.", "Sporten", "Veruit de meeste vragen die jullie stellen gaan over jullie sportclubs en trainingen. Je mag nog sporten, maar alleen buiten. Kinderen en jongeren tot en met 17 jaar mogen sporten in teamverband en mogen wedstrijden onderling spelen, maar ook alleen buiten. Als je ouder bent, mag je met maximaal een ander persoon buiten sporten. De Eredivisie en andere topsportcompetities gaan door. Dat is nog steeds zonder publiek.", "Reizen", "Je mag alleen met het OV als je een noodzakelijke reis moet maken.", "Vakantie", "Heb je een weekendje in een hotel geboekt, dan kun je daar nog gewoon naartoe. Toch verandert er wel wat, want de restaurants in die hotels gaan dicht. Ook mogen hotels geen eten en drinken meer serveren via de roomservice.", "Ga je met het vliegtuig? Weet dan dat Schiphol openblijft voor passagiers. Het reisadvies is en blijft daarbij wel om zoveel mogelijk thuis te blijven deze winter en om geen reizen naar het buitenland te boeken tot in maart. Tenzij het echt supernoodzakelijk is.", "Mondkapjes", "Je moet ook nog steeds een mondkapje dragen in publieke binnenruimtes. Die regel gold al vanaf 1 december en blijft hetzelfde. In de supermarkt en bij de dokter moet je dus nog steeds een mondkapje op."], "authors": [], "keywords": ["nog", "je", "harde", "een", "lockdown", "voor", "het", "niet", "ook", "en", "die", "dat", "betekent", "jou", "dit"], "pubDate": null, "publicationId": "88173a0d-96a0-3f0e-a203-5a13f8839a59"}