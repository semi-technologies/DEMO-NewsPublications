{"id": "c23f2c9c-5bd9-3f19-aabb-4d59996431da", "title": "Vergisaanslag met bom op gezin in Hoogeveen: 4 jaar en tbs voor poging tot moord op stel en hun acht maanden oude baby", "url": "https://www.dvhn.nl/drenthe/Vergisaanslag-met-bom-op-gezin-in-Hoogeveen-4-jaar-en-tbs-voor-poging-tot-moord-op-stel-en-hun-acht-maanden-oude-baby-26295557.html", "summary": "De 33-jarige man die een zelfgemaakte bom liet ontploffen voor de voordeur van een gezin in Hoogeveen is veroordeeld tot vier jaar gevangenisstraf en tbs met dwangverpleging.\nVolgens de rechtbank heeft hij zich schuldig gemaakt aan een poging tot moord op de drie bewoners van het appartement, een stel en hun acht maanden oude baby.\nVoor hun voordeur is 15 januari van dit jaar een jerrycan vol benzine met een stuk zwaar vuurwerk tot ontploffing gebracht door de verdachte uit Assen.\nNa dat bezoek heeft hij een jerrycan met benzine gevuld en er een stuk zwaar vuurwerk opgeplakt.\nAangebeld en bom aangestokenIn Hoogeveen aangekomen, heeft hij aangebeld bij het gezin en de bom bij de voordeur van het appartement aangestoken.", "paragraphs": ["De 33-jarige man die een zelfgemaakte bom liet ontploffen voor de voordeur van een gezin in Hoogeveen is veroordeeld tot vier jaar gevangenisstraf en tbs met dwangverpleging. Volgens de rechtbank heeft hij zich schuldig gemaakt aan een poging tot moord op de drie bewoners van het appartement, een stel en hun acht maanden oude baby.", "Voor hun voordeur is 15 januari van dit jaar een jerrycan vol benzine met een stuk zwaar vuurwerk tot ontploffing gebracht door de verdachte uit Assen. Door de explosie ontstond direct brand op de tweede verdieping van het appartementencomplex aan de Lomanlaan in Hoogeveen. Het stel is met hun dochtertje gevlucht naar het balkon. Daar kwamen de vlammen op hen af. Hulpverleners hebben eerst de baby in veiligheid gebracht en daarna zijn de vader en moeder gered.", "Aanslag gericht op man met wie verdachte langlopend conflict had", "De aanslag was gericht op een man, die dezelfde achternaam heeft als de mannelijke bewoner van het appartement. De verdachte had een langlopend conflict met hem. Hij verkeerde in de veronderstelling dat zijn doelwit woonde op het adres van het Hoogeveense gezin. Het ging om een vergisaanslag.", "Volgens de rechtbank is de man planmatig te werk gegaan. ,,Hij heeft eerst in zijn telefoon gezocht naar de naam van zijn doelwit en daarna de zoekopdracht gewist. Vervolgens is hij langs het appartementencomplex gereden en weer vertrokken toen hij dacht dat de bewoner niet thuis was.\u201d Vanuit Hoogeveen is de verdachte naar een vriend in Meppel gegaan. Na dat bezoek heeft hij een jerrycan met benzine gevuld en er een stuk zwaar vuurwerk opgeplakt.", "Aangebeld en bom aangestoken", "In Hoogeveen aangekomen, heeft hij aangebeld bij het gezin en de bom bij de voordeur van het appartement aangestoken. Er was volgens de rechtbank een aanmerkelijke kans dat de bewoners de explosie en de gevolgen ervan niet zouden overleven. ,,De verdachte was zich daarvan bewust. Hij heeft planmatig gehandeld. Er zat zijn geruime tijd tussen het moment van het besluit om de bom te plaatsen en de uitvoering daarvan.\u201d", "Verminderd toerekeningsvatbaar", "Door zijn toedoen is naar het oordeel van de rechtbank een onschuldig gezin slachtoffer geworden van een moordpoging. ,,Omwonenden en toevallige voorbijgangers hebben ook gevaar gelopen.\u201d Volgens de rechtbank blijkt uit rapporten van deskundigen dat de man lijdt aan een schizofrene stoornis en een persoonlijkheidsstoornis met antisociale trekken. Hij wordt verminderd toerekeningsvatbaar geacht. De rechtbank vindt dat hij binnen een tbs-kliniek behandeld moet worden, omdat er zonder behandeling groot gevaar is voor herhaling."], "authors": ["Dani\u00eblle Molenaar"], "keywords": ["hij", "van", "poging", "tot", "voor", "moord", "een", "het", "heeft", "en", "op", "rechtbank", "stel", "met", "vergisaanslag", "tbs", "oude", "zijn"], "pubDate": null, "publicationId": "bb59becc-5bf6-3c6d-8cdd-d41716890d16"}