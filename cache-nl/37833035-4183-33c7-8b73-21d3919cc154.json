{"id": "37833035-4183-33c7-8b73-21d3919cc154", "title": "Van docent naar secretaresse: \u2018Ik heb twee masters maar werd steeds afgewezen\u2019", "url": "https://volkskrant.nl/werken/van-docent-naar-secretaresse-ik-heb-twee-masters-maar-werd-steeds-afgewezen~b33d0164/", "summary": "\u2018Doordat ik de Franse taal zelf heel leuk vind, had ik niet gedacht dat anderen het niet interessant zouden vinden.\nNa een jaar leren en werken ontdekte Kats echter dat de banen voor een docent Nederlands als tweede taal niet voor het oprapen lagen.\nDaar had ze, voor ze zich liet omscholen, niet zo bij stilgestaan.\n\u2018Door de switch heb ik dingen geleerd waarvan ik dacht dat ik ze nooit zou kunnen.\n\u2018Lesgeven gaf alleen voldoening als ik een goede klik had met mijn leerlingen en hen echt iets kon bijbrengen.", "paragraphs": ["Lisanne Kats-Bos (27) gaf Franse les op een middelbare school. Ze maakte een carri\u00e8reswitch en werd secretaresse. Beeld Matteo Bal", "Soms had Lisanne Kats-Bos een leerling in de klas die enthousiast was over de Franse taal, dat gaf haar dan veel voldoening. Ook vond ze het leuk en uitdagend om les te geven aan alle verschillende niveau\u2019s en leeftijden. Maar er was ook geregeld tienerdrama met lekke banden en iemand die halverwege de les ineens naar de tandarts moest.", "Dat in de wereld van de tieners van alles gebeurt, vond ze fascinerend, maar ook lastig. Want het lukte daardoor niet altijd de les te besteden aan de stof die ze had voorbereid. \u2018Het pedagogische aspect heb ik onderschat\u2019, vertelt Kats. \u2018Doordat ik de Franse taal zelf heel leuk vind, had ik niet gedacht dat anderen het niet interessant zouden vinden. Het kostte veel meer energie dan ik had gedacht om leerlingen te motiveren in de les.\u2019", "Volwassenen lesgeven", "Ze liet zich omscholen tot docent Nederlands als tweede taal, zodat ze nog wel kon lesgeven, maar dan aan expats en vluchtelingen, mensen die er wel echt zin in hadden. \u2018Lesgeven aan deze groepen was heerlijk. De meerderheid is gemotiveerd, alleen bij sommige groepen was het een uitdaging om mensen te stimuleren om naar de les te komen en te zorgen dat ze niet afzegden vanwege familiebezoek of een afspraak bij de dokter. Maar het mooie was dat ze iets leerden wat ze in de praktijk meteen nodig hadden.\u2019 De lessen verliepen in elk geval met veel meer structuur en ze dacht echt dat ze haar roeping had gevonden.", "Na een jaar leren en werken ontdekte Kats echter dat de banen voor een docent Nederlands als tweede taal niet voor het oprapen lagen. Daar had ze, voor ze zich liet omscholen, niet zo bij stilgestaan. \u2018Het inkomen viel tegen. Bovendien wordt er veel gewerkt met nul-urencontracten, waardoor je verschillende opdrachtgevers moet hebben en nooit weet hoeveel werk je hebt. Hierdoor zag ik geen toekomst in dit vakgebied voor mezelf.\u2019", "Stoppen in het onderwijs", "Dus: opnieuw een carri\u00e8reswitch. \u2018Heel lastig, want alles was weer mogelijk\u2019, zegt ze. Kats spitte eindeloos veel vacatures door om te ontdekken waar ze blij van werd. Dat bleken vooral vacatures voor management- en HR-functies. \u2018Beleid maken en zorgen dat dit uitgevoerd wordt, vind ik een boeiend proces.\u2019", "Met twee universitaire masters op zak, dacht ze zo een andere baan te vinden. \u2018De switch was lastiger dan ik had verwacht. Mensen denken dat je als docent niets anders kunt dan lesgeven.\u2019 Via Schoevers, een opleidingsinstituut en detacheringsbureau voor (directie)secretaresses, office- en eventmanagers en personal assistants, solliciteerde ze voor secretaresse, maar werd ze eerst afgewezen, omdat ze niet de goede opleiding had. \u2018Omdat ik inmiddels moedeloos begon te worden heb ik in een mail mijn situatie uitgelegd. Dat ik niet de juiste papieren had, maar toch graag wilde switchen van het onderwijs naar een andere sector en daar een oplossing voor zocht.\u2019", "Uiteindelijk ging Schoevers voor Kats op zoek naar een geschikte vacature en werd ze aangenomen bij Stichting Onderwijsgeschillen. Het bleek dat ze ook zonder secretaresseopleiding snel ingewerkt was. \u2018Ik wil nog wel een telefoontraining volgen. Zodat ik weet hoe ik met allerlei bellers om kan gaan. Boze of verdrietige mensen, daar wil ik op een goede manier op kunnen reageren.\u2019", "Doorgroeien naar manager", "Het werken als secretaresse bevalt goed. Twee dagen per week zit ze op kantoor om de post af te handelen en zittingen van partijen in goede banen te leiden. Andere dagen werkt ze thuis. Haar taken: de telefoon aannemen, brieven en mails versturen in opdracht van collega\u2019s en adviesrapporten checken op grammaticale fouten.", "\u2018Door de switch heb ik dingen geleerd waarvan ik dacht dat ik ze nooit zou kunnen. Vanwege de coronacrisis moest ik regelen dat iedereen vanuit huis kon werken. Ik ben geen ict\u2019er, dus er konden vast dingen slimmer. Maar het is me toch gelukt om digitale voorzieningen te organiseren.\u2019", "Soms mist ze het lesgeven nog wel; kennis overbrengen en voor een groep staan. Toch wil ze niet terug naar het onderwijs. \u2018Lesgeven gaf alleen voldoening als ik een goede klik had met mijn leerlingen en hen echt iets kon bijbrengen. Mijn baan als secretaresse voelt ook nuttig, omdat ik collega\u2019s help en direct resultaat zie\u2019, zegt Kats-Bos.", "Uiteindelijk wil ze doorgroeien naar een positie als manager. Het liefst in een organisatie met maatschappelijk belang, zoals een overheids- of zorginstantie. \u2018Omdat je dan ook mensen aanstuurt, plant en een divers pakket aan taken hebt, net als in het onderwijs. Ik denk dat mijn ervaring als docent dan goed van pas komt.\u2019"], "authors": ["Yasmine Esser"], "keywords": ["van", "als", "secretaresse", "het", "twee", "maar", "naar", "masters", "ik", "werd", "steeds", "ze", "en", "een", "dat", "te", "niet", "heb", "voor"], "pubDate": "2020-11-25T14:44:00+01:00", "publicationId": "1a359314-37ee-33a8-8de7-301d3eb2ed28"}