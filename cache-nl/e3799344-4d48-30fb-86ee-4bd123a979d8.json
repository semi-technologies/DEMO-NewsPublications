{"id": "e3799344-4d48-30fb-86ee-4bd123a979d8", "title": "Waarom het zo moeilijk is iets te zeggen over de angstcultuur op het werk", "url": "https://volkskrant.nl/werken/waarom-het-zo-moeilijk-is-iets-te-zeggen-over-de-angstcultuur-op-het-werk~bb482546/", "summary": "We wisten daardoor op een gegeven moment niet meer hoe we ons werk moesten uitvoeren.\nWe probeerden alleen maar te voorkomen dat ze zou flippen.\u2019Op het werk van de Limburgse was sprake van een angstcultuur.\nEn volgens een onderzoek uitgevoerd door marktonderzoeksbureau Panelwizard onder ruim duizend medewerkers ervaart 17 procent een angstcultuur op het werk.\nEr moet maandelijks een bepaalde omzet worden behaald en dat zorgt ervoor dat een leidinggevende de druk op zijn medewerkers opvoert.\nAls ze op de snelweg de afslag nadert die ze moest nemen om bij haar werk te komen, krijgt ze hartkloppingen.", "paragraphs": ["Angstcultuur op het werk: \u2018We waren vooral bezig niet op te vallen\u2019 Beeld Matteo Bal", "Ze was \u2019s ochtends voordat ze naar haar werk ging z\u00f3 gespannen dat ze haar ontbijt niet kon binnenhouden, vertelt Sara (niet haar echte naam). Als een berg zag ze op tegen de dagstart \u2013 door een collega ook wel \u2018galgje spelen\u2019 genoemd \u2013 omdat hierbij de projecten waarmee iedereen bezig was uitvoerig werden afgekraakt.", "Dit artikel verscheen eerder op Intermediair.nl", "Haar leidinggevende was nogal temperamentvol en onvoorspelbaar, vertelt de 31-jarige medewerker van een communicatiebureau. \u2018Wat ze de ene dag goed vond, vond ze de andere dag verschrikkelijk. We wisten daardoor op een gegeven moment niet meer hoe we ons werk moesten uitvoeren. We probeerden alleen maar te voorkomen dat ze zou flippen.\u2019", "Op het werk van de Limburgse was sprake van een angstcultuur. Over de precieze definitie daarvan bestaat discussie, maar volgens organisatiepsycholoog Roy Sijbom, die onderzoek doet naar leiderschap en hoe leidinggevenden omgaan met suggesties van werknemers, is er bij een angstcultuur sprake van een onveilige werksituatie, hebben werknemers het gevoel dat ze geen fouten mogen maken, is er een sterke machtsrelatie tussen leidinggevenden en werknemers en wordt hiervan ook misbruik gemaakt.", "Sterke machtsrelatie tussen leidinggevenden en werknemers", "Uit het Intermediair Imago Onderzoek blijkt dat een kwart van de hoogopgeleiden die actief op zoek zijn naar nieuw werk, dat doet vanwege zijn leidinggevende. En volgens een onderzoek uitgevoerd door marktonderzoeksbureau Panelwizard onder ruim duizend medewerkers ervaart 17 procent een angstcultuur op het werk.", "Vooral hi\u00ebrarchische organisaties zijn hier vatbaar voor, zegt Sijbom. \u2018Over het algemeen geldt: hoe gecentraliseerder de macht is, hoe groter de kans hierop. Werknemers worden dan bijvoorbeeld angstig om hun onvrede te uiten of fouten aan te stippen, omdat ze bij hun beoordeling afhankelijk zijn van \u00e9\u00e9n persoon. Ze zijn bang dat wanneer ze iets ter sprake brengen, dit gevolgen heeft voor hun promotiekansen of beoordeling.\u2019", "Kortetermijndoelen en burn-outs", "Dat onderschrijft coach Meike van Tilburg, die onder meer leiderschapstrainingen geeft. Met haar bedrijf Mindfulbizz komt ze bij veel organisaties met een angstcultuur over de vloer. Naast hi\u00ebrarchische organisaties ziet zij dat vooral bedrijven die financieel onder druk staan hiervoor gevoelig zijn. \u2018Kortetermijndoelen en het behalen van targets krijgen dan de overhand. Er moet maandelijks een bepaalde omzet worden behaald en dat zorgt ervoor dat een leidinggevende de druk op zijn medewerkers opvoert. Door de stress die hierbij komt kijken, schakelt het menselijk brein over op de automatische piloot. Werknemers blijven doorwerken, ook als ze moe zijn. Ze doen meer van hetzelfde, raken in zichzelf gekeerd en er is minder ruimte voor overleg.\u2019", "Dat is niet alleen funest voor het welbevinden van werknemers \u2013 burn-outs, onveilige gevoelens en wantrouwen liggen op de loer \u2013 maar uiteindelijk ook voor de organisaties zelf. \u2018Het zorgt voor een lagere productiviteit\u2019, zegt Sijbom. \u2018Werknemers raken gedemotiveerd, durven minder idee\u00ebn aan te dragen, wat ten koste gaat van de creativiteit, het verzuim wordt hoger en de teamgeest verdwijnt.\u2019", "\u2018Zonde\u2019, voegt Van Tilburg toe, \u2018zo cre\u00eber je een achterstand ten opzichte van je concurrenten en maak je niet optimaal gebruik van de kwaliteit van werknemers.\u2019", "Baas erop aanspreken", "Dat een angstcultuur de arbeidsethos niet ten goede komt, ervoer ook Bianca Simons (42). Zij coacht nu ondernemers, maar werkte drie jaar geleden nog voor een gemeente. Zeven jaar lang werkte ze onder \u2018een baas met dictatoriale trekken\u2019. \u2018Hij liep bijvoorbeeld constant over de afdeling en riep dan: \u2018tikgeluiden meisjes, tikgeluiden!\u2019. Ook schoot hij geregeld uit zijn slof. In eerste instantie werden we er onzeker van, maar uiteindelijk word je onverschillig\u2019, vertelt ze. \u2018We dachten op een gegeven moment: laat hem maar denken dat we aan het werk zijn. Maar ondertussen waren we vooral bezig met niet te veel opvallen. We waren 40 uur per week aanwezig, maar verre van productief.\u2019", "Simons was een van de weinigen die haar baas erop durfde aan te spreken, zegt ze. \u2018Toen ik een keer tegen hem zei dat ik een korte vraag voor hem had, schreeuwde hij: ik heb hier nu geen tijd voor. Daarop heb ik me omgedraaid en toen hij me terugriep, heb ik hem genegeerd.\u2019 Even later werd Simons op het matje geroepen. \u2018Hij sprak op denigrerende toon dat ik naar hem moest luisteren, waarop ik zei: als jij je als een tiran wilt gedragen, moet je dat doen, maar ik laat me niet zo behandelen. Vanaf dat moment hield hij zich koest.\u2019", "Psychologische veiligheid cre\u00ebren", "Als individu is het vaak lastig om een angstcultuur aan te kaarten, ziet Sijbom, laat staan te veranderen. Vooral als ze door de hele organisatie verweven is. \u2018Wanneer het enkel om een afdeling gaat, is het makkelijker. Dan kun je op de lagen erboven afstappen. Maar het vereist vooral zelfinzicht en veranderbereidheid van het (top)management om hiermee echt aan de gang te gaan.\u2019", "Om uiteindelijk \u2018psychologische veiligheid\u2019 te cre\u00ebren, oftewel een omgeving waarbij medewerkers idee\u00ebn durven te delen en fouten durven toe te geven, moeten leidinggevenden zich kwetsbaar opstellen. \u2018Als je wilt dat medewerkers eerlijk zijn, moet je als manager ook fouten durven toe te geven.\u2019", "Over die capaciteit beschikte de baas van communicatiebureaumedewerker Sara in elk geval niet. Achteraf vraagt de Limburgse zich af hoe ze het twee\u00ebnhalf jaar heeft weten uit te zingen bij het bedrijf. En hoewel ze inmiddels een leuke nieuwe baan heeft, zijn de gevolgen van haar oude werk nog altijd voelbaar. Als ze op de snelweg de afslag nadert die ze moest nemen om bij haar werk te komen, krijgt ze hartkloppingen. En vraagt haar huidige leidinggevende nu: heb je even? Dan denkt ze meteen: wat heb ik fout gedaan? \u2018Maar het fijne is: bij deze baas is het gesprek vrijwel altijd positief.\u2019"], "authors": ["Madelon Meester"], "keywords": ["van", "dat", "een", "angstcultuur", "en", "zo", "maar", "te", "iets", "ze", "zijn", "moeilijk", "waarom", "op", "zeggen", "werk", "het"], "pubDate": "2020-09-30T10:04:00Z", "publicationId": "1a359314-37ee-33a8-8de7-301d3eb2ed28"}