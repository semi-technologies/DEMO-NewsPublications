{"id": "c2393574-035b-3e70-a158-f3b1ac63fb9a", "title": "Dolle Minalezing: \u2018Strijd van het feminisme is nog altijd actueel\u2019", "url": "https://www.parool.nl/kunst-media/dolle-minalezing-strijd-van-het-feminisme-is-nog-altijd-actueel~b4d5d97b/", "summary": "Beeld Getty ImagesVijftig jaar geleden begon de feministische beweging Dolle Mina met haar strijd voor vrouwenrechten.\nTegelijkertijd is de strijd van het feminisme nog altijd actueel.\u2019Daarom start de gemeente in samenwerking met kennisinstituut Atria met de Dolle Minalezing.\nMandu Reid Reid is leider van de Britse Women\u2019s Equality Party en kandidaat voor het burgemeesterschap van Londen in 2021.\nZij was een van de eerste feministen van Nederland.\nAls kind van een alleenstaande moeder maakte ze ongelijkheid van dichtbij mee.", "paragraphs": ["Mandu Reid van de Women\u2019s Equality Party. Beeld Getty Images", "Vijftig jaar geleden begon de feministische beweging Dolle Mina met haar strijd voor vrouwenrechten. \u2018Radicaal, hemelbestormend en met gevoel voor humor,\u2019 aldus wethouder Rutger Groot Wassink (Sociale Zaken en Emancipatie). \u2018De organisatie heeft in het verleden enorm veel gedaan voor de positie van vrouwen in Nederland. Tegelijkertijd is de strijd van het feminisme nog altijd actueel.\u2019", "Daarom start de gemeente in samenwerking met kennisinstituut Atria met de Dolle Minalezing. Elk jaar zal een internationaal invloedrijk spreker ingaan op belangrijke feministische issues van nu. Mandu Reid Reid is leider van de Britse Women\u2019s Equality Party en kandidaat voor het burgemeesterschap van Londen in 2021. Ze spreekt in de media openlijk over hoe haar ervaring met abortus haar politiek actief maakte.", "Naast Mandu Reid spreken donderdagavond oud-politicus Hedy d\u2019Ancona en Eva de Goeij en Santi van den Toorn van de feministische actiegroep De Bovengrondse. Schrijver Rachel Rumai Diaz treedt op en wethouder Rutger Groot Wassink opent de lezing om 19.30 uur.", "De Dolle Mina\u2019s eisten in 1970 tijdens demonstraties onder meer legalisering van abortus en opname van de pil in het ziekenfonds. Beeld Nationaal Archief Anefo", "Dolle Mina", "Dolle Mina ontstond toen na de bezetting van het Maagdenhuis in 1969 bleek dat meisjes een lagere boete kregen dan jongens. De vrouwen eisten gelijke behandeling en de rechter gaf ze gelijk. Dolle Mina heeft in de jaren zeventig veel betekend voor de vrouwenemancipatie in Nederland: van gratis cr\u00e8ches en anticonceptiepillen tot openbaar plasrecht en legalisering van abortus.", "De actiegroep is vernoemd naar schrijfster, politica en vredesactivist Wilhelmina Drucker (1847-1925). Zij was een van de eerste feministen van Nederland. Als kind van een alleenstaande moeder maakte ze ongelijkheid van dichtbij mee. Haar bijnaam was IJzeren Mina of Dolle Mina.", "Aanmelden voor de (gratis) livestream kan op de website van Atria."], "authors": ["Het Parool"], "keywords": ["actueel", "van", "reid", "nog", "het", "altijd", "dolle", "met", "strijd", "haar", "een", "en", "minalezing", "feminisme", "mina", "voor"], "pubDate": "2020-12-10T10:40:11+01:00", "publicationId": "a3002aeb-6d5a-3894-adcb-0212effbc567"}