{"id": "375c355e-81e2-33e3-98b4-70162130f27c", "title": "Horeca in Groningen en Drenthe ontevreden over extra coronasteun overheid: 'Dit is een lulverhaal. Een sigaar uit eigen doos'", "url": "https://www.dvhn.nl/economie/Horeca-in-Groningen-en-Drenthe-ontevreden-over-extra-coronasteun-overheid-Dit-is-een-lulverhaal.-Een-sigaar-uit-eigen-doos-26272010.html", "summary": "Eigenaar Jan Braam van herberg en grand caf\u00e9 De Witte Olifant in Klazienaveen en Schoonebeek heeft geen goed woord over voor de uitbreiding van het steunpakket van de overheid.\n,,Dan moet die overheid ook zorgen dat het mij als ondernemer geen cent kost.\n,,Vooral over starters maak ik me zorgen, die hebben vaak nog geen omzet en komen niet voor compensatie in aanmerking.\nVNO en MKB zijn blij dat voorgenomen versoberingen van tafel zijn en dat er een voucherbank komt voor de reisbranche.\nVoor horeca houdt het een keer opVoor de horeca blijft de toekomst grimmig, stellen de ondernemersclubs.", "paragraphs": ["Een lulverhaal. Eigenaar Jan Braam van herberg en grand caf\u00e9 De Witte Olifant in Klazienaveen en Schoonebeek heeft geen goed woord over voor de uitbreiding van het steunpakket van de overheid. Ook andere ondernemers hoopten op meer compensatie.", "Horecabedrijven die dicht moeten en dus veel omzetverlies lijden, krijgen 70 procent van de vaste lasten vergoed. Een verhoging, het was 50 procent, maakten de ministers Wiebes, Koolmees en Hoekstra woensdagmorgen bekend.", "Maar het is niet genoeg, zegt een diep teleurgestelde Braam. ,,Wat denk je zelf, iedere maand dat je dicht blijft, kachel je 30 procent achteruit. Dat houdt niemand vol.\u2019\u2019", "Veel ondernemers zullen 17 januari open gaan", "Braam vermoedt dan ook dat veel horecazaken, ook in de regio Emmen, vasthouden aan de actie om op 17 januari open te gaan. Braam zelf heeft dat plan. ,,Ik denk dat veel ondernemers burgerlijk ongehoorzaam zullen zijn. ,,Je kunt als ondernemer wel politiek correct zijn, maar wat heb je eraan als die politiek niet correct is naar jou.\u2019\u2019", "Mensen kunnen shoppen, wij betalen de rekening", "Braam wijst erop dat horecazaken al maanden dicht zijn op last van de overheid. ,,Dan moet die overheid ook zorgen dat het mij als ondernemer geen cent kost. Dat gebeurt nu dus niet. En dan is er nog het verhaal van waarom de horeca wel en de winkels niet. Ik gun het de mensen hoor, dat ze kunnen shoppen. Ik gun de winkeliers hun omzet. Maar waarom moeten wij als horeca dat betalen?\u2019\u2019", "Braam teert momenteel in op de buffers die hij heeft gecre\u00eberd. Hij denkt dat zijn bedrijven de crisis wel doorstaan, maar dat gaat volgens hem voor veel collega\u2019s niet op.", ",,Begrijp me goed, ik hoef niet beter te worden van de steun. Ik ben ook blij met steun van de overheid, maar dit is geen steun. Dit is een sigaar uit eigen doos.\u2019\u2019", "Kosten van huurbaas lopen ook door", "De suggestie van minister Wiebes (Economische Zaken) dat horeca-ondernemers met hun brouwerijen en huurbazen om tafel gaan om te praten over een eerlijke verdeling van de ellende, veegt Braam van tafel. ,,Wat denk je nou, dat de keten ophoudt?. Wat heeft mijn huurbaas ermee te maken dat ik dicht moet. Die huurbaas heeft ook kosten.\u2019\u2019", "KHN Groningen blij dat versobering van tafel is", "Irene van der Velde van KHN, afdeling Groningen, is blij dat het kabinet de regeling niet heeft versoberd. ,,De lobby van Koninklijke Horeca Nederland heeft wat dat betreft succes gehad. Maar wij hadden graag meer compensatie gehad voor het omzetverlies, dat wordt nu 70 procent. De vraag is of het genoeg is, die dertig procent blijft staan. Ik had gehoopt dat het kabinet iets verder wilde gaan.\u2019\u2019", "Perspectief horeca blijft somber", "De oproep van minister Wiebes, om te gaan praten met pandverhuurders en leveranciers, komt volgens haar wat laat. ,,Dat is al op grote schaal gedaan, met wisselend resultaat. De ene verhuurder werkt mee, de andere zegt: je krijgt immers ook al compensatie van de overheid? Sommige ondernemers zijn zelfs naar de rechter gestapt, maar dat is een lastige en kostbare route.\u2019\u2019", "Het perspectief voor veel horeca-ondernemers blijft somber, zegt Van der Velde. ,,Vooral over starters maak ik me zorgen, die hebben vaak nog geen omzet en komen niet voor compensatie in aanmerking. Dat is heel schrijnend.\u2019\u2019", "Winschoter ondernemer Smits is overheid spuugzat", "Bennie Smits (65) van Pand 147 in Winschoten, een brasserie met 14 medewerkers, heeft weinig vertrouwen in de nieuwe maatregelen. Volgens hem is de steun onvoldoende om veel zaken in de benen te houden. Hij vindt dat de overheid meer moet doen, of moet zorgen dat de horeca weer open kan.", ",,Ik ben er spuugzat van hoe de overheid met ons omgaat. Het is gewoon triest. Waarom worden mensen niet fatsoenlijk gecompenseerd? Ik maak me ook grote zorgen over jonge ondernemers. Voor hen ziet het er slecht uit. Sommigen hebben haast geen zin meer om nog te werken.\u2019\u2019", ",,Ik heb zelf al zeven maanden geen salaris meer gehad. En de rekeningen voor gas, licht en de verzekeringen blijven komen. We krijgen veel te weinig, ook met dat nieuwe steunpakket\u2019\u2019, zegt Smits.", "VNO-NCW en MKB: Verbetering maar niet genoeg", "De uitbreiding is een stevige verbetering voor ondernemers in zwaar getroffen sectoren, zeggen VNO-NCW en MKB Nederland in een reactie. \u2018Toch zal het lang niet voor elke ondernemer individueel genoeg zijn om het bedrijf door de crisis te loodsen\u2019.", "De ondernemersorganisaties hebben weken met het kabinet gesproken over het pakket. \u2018Wat er nu ligt, is aanmerkelijk beter dan wat er aanvankelijk op tafel lag.", "VNO en MKB zijn blij dat voorgenomen versoberingen van tafel zijn en dat er een voucherbank komt voor de reisbranche.", "Voor horeca houdt het een keer op", "Voor de horeca blijft de toekomst grimmig, stellen de ondernemersclubs. \u2018Als je geen omzet hebt omdat je van de overheid dicht moet, en toch een flink deel van je loonkosten en vaste lasten zelf moet ophoesten, dan houdt het een keer op. Veel ondernemers zijn inmiddels volledig door hun reserves heen\u2019.", "VNO en MKB willen vooruit kijken en vragen, net als eerder, om slimmere maatregelen van de overheid. \u2018Slimmer dan grofweg sluiten en juist door massaal testen moet het mogelijk zijn om, ook als de crisis nog niet voorbij is, meer mogelijk te maken\u2019."], "authors": ["Richold Brandsma", "Gerdt Van Hofslot"], "keywords": ["sigaar", "groningen", "van", "het", "zijn", "horeca", "lulverhaal", "een", "overheid", "en", "uit", "dat", "niet", "ook", "te", "extra", "ontevreden", "voor"], "pubDate": null, "publicationId": "bb59becc-5bf6-3c6d-8cdd-d41716890d16"}