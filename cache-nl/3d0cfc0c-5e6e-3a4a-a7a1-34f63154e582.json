{"id": "3d0cfc0c-5e6e-3a4a-a7a1-34f63154e582", "title": "Overvolle noodopvang scholen: kinderen naar huis gestuurd", "url": "https://www.telegraaf.nl/nieuws/1798057209/overvolle-noodopvang-scholen-kinderen-naar-huis-gestuurd", "summary": "Op het randje van hun kunnen\u201eDe situatie is zeer zorgelijk\u201d, steekt Ad Veen, woordvoerder van de PO Raad, van wal.\nDe werkdruk voor leraren neemt toe doordat zij zowel online les moeten geven als kinderen in de klas op moeten vangen.\u201dHet sluiten van de scholen had ervoor moeten zorgen dat kinderen zoveel mogelijk afstandsonderwijs kregen.\nAlleen voor kwetsbare kinderen en kinderen van ouders met vitale beroepen zou er een plekje op school beschikbaar zijn.\n\u201eWant hierdoor zitten de scholen vol en moeten kinderen noodgedwongen naar huis worden gestuurd.\nSoms 50-80 procent nog naar schoolMaar volgens de AVS is het op sommige scholen nog erger gesteld.", "paragraphs": ["Op het randje van hun kunnen", "\u201eDe situatie is zeer zorgelijk\u201d, steekt Ad Veen, woordvoerder van de PO Raad, van wal. \u201eDoor de toegenomen druk zitten scholen echt op het randje van hun kunnen. De werkdruk voor leraren neemt toe doordat zij zowel online les moeten geven als kinderen in de klas op moeten vangen.\u201d", "Het sluiten van de scholen had ervoor moeten zorgen dat kinderen zoveel mogelijk afstandsonderwijs kregen. Hierdoor zouden ouders ook noodgedwongen thuis moeten gaan werken. Alleen voor kwetsbare kinderen en kinderen van ouders met vitale beroepen zou er een plekje op school beschikbaar zijn.", "Maar in praktijk blijkt dat ook ouders zonder een vitaal beroep hun kinderen alsnog naar school sturen zodat ze zelf gewoon naar hun werk kunnen. \u201eEn dat is uiteraard niet de bedoeling\u201d, zegt Veen. \u201eWant hierdoor zitten de scholen vol en moeten kinderen noodgedwongen naar huis worden gestuurd. De scholieren die de opvang echt nodig hebben komen dan in de knel.\u201d", "Volgens de PO Raad zit op de meeste scholen een kwart tot 40 procent van de leerlingen bij de noodopvang. Ter vergelijking; bij de scholensluiting vorig jaar maart ging het volgens de Algemene Vereniging Schoolleiders (AVS) om ongeveer vier procent. De koepelorganisatie zegt dat de toename mede komt doordat kwetsbare kinderen beter in zicht zijn dan tijdens de eerste scholensluiting.", "Soms 50-80 procent nog naar school", "Maar volgens de AVS is het op sommige scholen nog erger gesteld. Zij stellen dat op sommige scholen soms 50 tot 80 procent (!) van alle kinderen alsnog naar school komt. \u201eDat zijn wel de echte uitschieters, maar dat is absoluut niet de bedoeling van de noodopvang\u201d, zegt woordvoerder Rob van Ooijen. \u201eDat zien we vooral in de grote steden, op andere plekken is het gelukkig rustiger en beter te doen.\u201d", "PO Raad: scholen wees strenger", "De PO Raad roept scholen op om strenger te zijn tegen ouders. \u201eGeef alleen kinderen die het echt nodig hebben recht tot de opvang. Want als het echt onmogelijk wordt, dan houdt het gewoon op. We kunnen niet verwachten dat alles mogelijk blijft in deze crisistijd. Ouders moeten dan meer een beroep doen op familieleden\u201d, aldus Veen."], "authors": ["Jessy Burgers"], "keywords": ["kinderen", "ouders", "van", "noodopvang", "overvolle", "naar", "scholen", "gestuurd", "moeten", "op", "het", "huis", "dat", "raad"], "pubDate": null, "publicationId": "eaaf7e23-4e36-3c2d-bfe0-80f3507a250a"}