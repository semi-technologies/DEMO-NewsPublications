{"id": "81070902-3866-3239-b5b8-94ab5ea681ce", "title": "Doktersrecepten uit de 16de eeuw voor de thuiskok van nu", "url": "https://www.parool.nl/ps/doktersrecepten-uit-de-16de-eeuw-voor-de-thuiskok-van-nu~b89dd398/", "summary": "Twee historici testten twee jaar lang de \u2018genezende\u2019 recepten uit het kookboek van arts Carolus Battus uit 1593 en ontdekten avontuurlijke smaken.\nHet excellente kookboek was een bijlage van een medisch boek dat hij uit het Duits vertaalde.\nVrijwel alle gerechten bevatten specerijen en suiker, en vlees en vis komen veel voor \u2013 chic vlees vooral, zoals venezoen (hert) en wild zwijn.\nZo zie je recepten van Battus, iets gemoderniseerd, weer terugkomen in het populaire Amsterdamse kookboek De verstandige kock uit 1667.\nEr staat een recept voor de saus in een Frans kookboek uit 1393.\u201dKeukeninterieur en Christus met Emma\u00fcsgangers, Vlaamse school, 16de eeuw.", "paragraphs": ["Twee historici testten twee jaar lang de \u2018genezende\u2019 recepten uit het kookboek van arts Carolus Battus uit 1593 en ontdekten avontuurlijke smaken. Ze bewerkten het tot een vuistdik receptenboek voor de kok van nu.", "Zoetzuur", "Christianne Muusers (61), Neerlandica en culinair historica: \u201cDe smaak van 1593 kun je het best omschrijven als \u00adgekruid zoetzuur. Een beetje Indiaas zonder de pittigheid van rode peper, en het zoetzure van de Chinese \u00adkeuken. Specerijen stonden in hoog aanzien, dat was nog een overblijfsel uit de middeleeuwen. Zure smaken waren heel aanwezig, door azijn, verjus (sap van onrijpe druiven, red.), wijn en sap van bittere sinaasappels. Zoet was nog niet naar het eind van de maaltijd verschoven zoals nu, maar zat ook in vlees- en visgerechten. De recepten in Het excellente kookboek zijn daarbij nog zoeter dan andere uit die tijd, zowel door suiker als zuidvruchten.\u201d", "Vier basissappen", "Marleen Willebrands (67), Neerlandica en culinair historica: \u201cDe auteur van het boek, Carolus Battus, was arts en vertaler van \u00admedische boeken. Het excellente kookboek was een bijlage van een medisch boek dat hij uit het Duits vertaalde. Dat was niet zo vreemd, want voeding en \u00adgezondheid waren onlosmakelijk met elkaar verbonden in de middeleeuwen en vroegmoderne tijd. Men hing de klassieke humorenleer aan, waarbij ervan werd uitgegaan dat de mens vier basissappen \u2013 humoren \u2013 had. In een \u00adgezond lichaam bestond een harmonisch evenwicht tussen de sappen; ziekten werden veroorzaakt door een disbalans. Dat kon je genezen of voorkomen met eten en drinken. Volgens de leer bevatte elk ingredi\u00ebnt eigenschappen die de humoren be\u00efnvloedden: ze waren \u2018warm\u2019 of \u2018koud\u2019, \u2018nat\u2019 of \u2018droog\u2019.\u201d", "Muusers: \u201cSauzen speelden daarom een essenti\u00eble rol bij koken, omdat ze \u2018humorale\u2019 eigenschappen van ingredi\u00ebnten corrigeerden. Vis werd bijvoorbeeld gezien als nat en koud, maar als je er een saus van \u2018warme en droge\u2019 gember bij serveerde, was het weer goed in balans. Bereidingswijzen veranderden de eigenschappen ook: als je vis roosterde, maakte je hem warm en droog.\u201d", "Venezoenpastei", "Willebrands: \u201cGezien de ingredi\u00ebnten in Het excellente kookboek blijkt dat dit geen recepten waren voor de gewone man, maar voor leden van de rijke burgerij. Vrijwel alle gerechten bevatten specerijen en suiker, en vlees en vis komen veel voor \u2013 chic vlees vooral, zoals venezoen (hert) en wild zwijn. Daarbij is het kookboek altijd uitgegeven als onderdeel van dat medicijnboek en het zal daarom niet in de keuken hebben gelegen; daar was het veel te kostbaar voor. De eigenaren van het boek hebben waarschijnlijk aan hun kok verteld wat hij of zij moest koken.\u201d", "Muusers: \u201cGeen enkele editie van Battus\u2019 boek heeft vetvlekken op de pagina\u2019s. Jammer voor ons culinair historici, want door vlekken of aantekeningen weet je dat iemand ooit ook daadwerkelijk uit het boek heeft gekookt.\u201d", "Het mysterie", "Alexandra van Dongen (59), kunsthistorica en conservator historische vormgeving in het Museum Boijmans Van Beuningen, koppelde voor het boek keuken- en tafelgerei uit Battus\u2019 tijd aan de recepten. \u201cEen 16de-eeuwse keuken was in veel opzichten totaal anders dan onze 21ste-eeuwse. Fornuizen bestonden nog niet: je kookte in een ketel boven open vuur, draaide gevogelte rond aan een spit voor de haard of liet een gerecht sudderen op een komfoor.\u201d", "\u201cIk heb alle recepten doorgenomen op benamingen van voorwerpen en daar objecten aan gelinkt uit het museum, vaak met behulp van 16de- en 17de-eeuwse schilderijen. Van schotels tot bestek, trechters tot zeven en roosters tot vetvangers. Soms blijft iets nog een mysterie: we zijn er niet achter wat een \u2018Spaensch decksel\u2019 is. Een model deksel van deeg voor op een pastei? Of toch een voorwerp, misschien wel een soort tajinevormig metalen deksel van Spaans-Arabische herkomst, zoals ik op Nederlandse schilderijen zag?\u201d", "Willebrands: \u201cChristianne en ik hebben Battus\u2019 recepten zoveel mogelijk op 16de-eeuwse wijze gekookt: vlees roosterden we op de barbecue en pasteien maakten we in een taartpan \u2013 een pan met deksel waarin je hete kolen doet om een kleine oven te cre\u00ebren \u2013 op de barbecue. Het was \u00e9\u00e9n groot avontuur; zo leuk om te doen. En heel informatief. Maar de bewerkte recepten in ons boek zijn afgestemd op de kok van nu hoor, met gebruik van oven en fornuis.\u201d", "Alexander Hugo Bakker Korff, De taartenbakster/De wafelbakster, 1850-1884 Beeld Rijksmuseum Amsterdam", "Gekrulde struiven", "Willebrands: \u201cDie 16de-eeuwse recepten zijn nog niet zo makkelijk te maken, want ze werden heel onduidelijk opgeschreven; zo zijn veel stappen overgeslagen. Koks wisten wat ze moesten doen, maar vier eeuwen later is die vanzelfsprekende kennis weg. Je moet je verplaatsen in de kok om het recept te begrijpen, daarom is proefkoken zo belangrijk.\u201d", "Muusers: \u201cWe hebben ruim twee jaar recepten getest, en vaak wordt pas tijdens het koken duidelijk wat Battus bedoelde. Ik worstelde bijvoorbeeld met de gekrulde struiven, die je nu trechterkoekjes of drabbelkoek zou noemen. \u2018Neem een pan met hete, ongezouten boter, en laat [het beslag] door een trechtertje daarin lopen, zoals het hoort,\u2019 staat er. Bedoelde hij frituren of bakken in een dun laagje boter? Ik koos ervoor het beslag in een mooi patroon in een koekenpan te bakken.\u201d", "Terug naar de 14de eeuw", "Willebrands: \u201cBattus bedacht zijn recepten niet zelf, maar nam ze over uit receptmanuscripten. Dat was gebruikelijk in zijn tijd. Zo zie je recepten van Battus, iets gemoderniseerd, weer terugkomen in het populaire Amsterdamse kookboek De verstandige kock uit 1667. Koken was geen \u00adrevolutionair iets; veel recepten gingen eeuwenlang mee. De saupiquet die Battus voorschrijft bij geroosterd konijn bijvoorbeeld \u2013 een saus van bouillon, rode wijn, suiker en specerijen \u2013 gaat minstens terug tot de 14de eeuw. Er staat een recept voor de saus in een Frans kookboek uit 1393.\u201d", "Keukeninterieur en Christus met Emma\u00fcsgangers, Vlaamse school, 16de eeuw. (detail) Beeld Palais des Beaux Arts, Rijssel", "Bedorven vlees", "Muusers: \u201cVeel mensen hebben een slecht beeld van eten in het verleden. \u2018Middeleeuws: dat is toch heel vies? En was het vlees niet altijd bedorven?\u2019 Het idee dat men rot vlees at en specerijen gebruikte om de smaak daarvan te verdoezelen, is een hardnekkige mythe. Daarbij zijn veel recepten uit voorbije eeuwen juist ontzettend lekker. Geen recept dat we uit Battus\u2019 boek hebben gemaakt, was vies. De karnemelkse kaas kan ik bijvoorbeeld echt aanraden: je maakt hangop van karnemelk en mengt die met eierdooiers, suiker en rozenwater.\u201d", "Willebrands: \u201cIk ben dol op de gevulde lever, met veel verse kruiden, gember en kaneel. En de hutspot van hertenvlees met kruidnagel, zwarte peper en krenten is ook verrukkelijk.\u201d", "Muusers: \u201cMensen zijn heel ge\u00efnteresseerd in wat er wordt gegeten aan de andere kant van de wereld, maar het is minstens zo interessant om wat eeuwen terug in de tijd te zoeken naar avontuurlijke en verrassende smaken.\u201d", "Christianne Muusers en Marleen Willebrands, \u00adHet \u00adexcellente kookboek van doctor Carolus Battus uit 1593, uitgeverij Sterck & De Vreese, \u20ac29,95.", "", "Op de website van Museum Boijmans Van Beuningen leer je via oude schilderijen meer over het 16de-eeuwse tafelgerei en de tafelmanieren die Alexandra van Dongen beschrijft in het boek (klik op \u2018Ontdek alma\u2019)."], "authors": ["Charlotte Kleyn"], "keywords": ["van", "doktersrecepten", "het", "op", "met", "eeuw", "thuiskok", "een", "je", "nu", "uit", "en", "recepten", "dat", "16de", "voor"], "pubDate": "2020-12-01T19:00:50+01:00", "publicationId": "a3002aeb-6d5a-3894-adcb-0212effbc567"}