{"id": "d3bbe901-be58-35f2-b038-b748981b09be", "title": "In Vietnam kun je de drukte nog ontlopen. Kwestie van een paar uur klauteren", "url": "https://www.volkskrant.nl/kijkverder/v/2019/in-vietnam-kun-je-de-drukte-nog-ontlopen-kwestie-van-een-paar-uur-klauteren/", "summary": "Zijn schone bamboevloer \u2013 in diens houten huisje op palen, midden in een knalgroene bergvallei in Vietnam \u2013 biedt voldoende plaats voor een dutje na de lunch.\nJe gaat wat onwennig liggen, de boer zet de ventilator een standje hoger, en langzaam zak je weg, als in een trage opiumdroom uit de film Indochine.\nVietnam ontpopt zich weliswaar tot het nieuwe Thailand (15,5 miljoen toeristen per jaar, een verdriedubbeling sinds 2010) maar er zijn nog plekken waar een homestay echt een homestay is.\nMaar wandel een paar uur verder, of huur een zeekajak, en je hebt het land weer voor jezelf.\nVoor hun houten huis op palen roken mannen een waterpijp, kinderen zwaaien door het venster en roepen \u2018Hello!!", "paragraphs": ["De rijstboer op blote voeten duwt zwijgend een Hello Kitty-kussen in mijn handen. Hij knikt naar de vloer. Zijn schone bamboevloer \u2013 in diens houten huisje op palen, midden in een knalgroene bergvallei in Vietnam \u2013 biedt voldoende plaats voor een dutje na de lunch. Je gaat wat onwennig liggen, de boer zet de ventilator een standje hoger, en langzaam zak je weg, als in een trage opiumdroom uit de film Indochine. Als ik later slaperig om me heen kijk, zie ik zonlicht door de planken kieren; mijn gids, de fotograaf, de boer en zijn vrouw slapen vredig. Hun jonge dochters, gekleed in schooluniform, maken braaf hun huiswerk bij het open raam.", "Dat is nog eens een si\u00ebsta. Vietnam ontpopt zich weliswaar tot het nieuwe Thailand (15,5 miljoen toeristen per jaar, een verdriedubbeling sinds 2010) maar er zijn nog plekken waar een homestay echt een homestay is. Helaas kiest het gros van de bezoekers in Noord-Vietnam voor de steile rijstterrassen van Sa Pa en de schilderachtige baai van Ha Long die beide kampen met overtoerisme. Maar wandel een paar uur verder, of huur een zeekajak, en je hebt het land weer voor jezelf.", "Neem het P\u00f9 Lu\u00f4ng-natuurreservaat, drie uur rijden van de hoofdstad H\u00e0 N\u1ed9i. (Hanoi). Niet zo hoog gelegen als Sa Pa, en zonder bergvolk in klederdracht, maar m\u00e9t groene rijstterrassen, bananenbomen, overwoekerde rotswanden en ondiepe riviertjes waarin krakende waterraden van bamboe draaien. Het fijnst zijn dorpjes als B\u1ea3n Hang en B\u1ea3n Kho Muong. Voor hun houten huis op palen roken mannen een waterpijp, kinderen zwaaien door het venster en roepen \u2018Hello!! Bye Bye!\u2019. We passeren buffels met een touw door hun neus, geiten, eenden, kippen konijnen en vijvers vol karpers. En nee, nee, verzekert de gids, die puppy\u2019s verdwijnen tegenwoordig niet meer in de pan."], "authors": ["September"], "keywords": ["van", "paar", "als", "nog", "het", "op", "maar", "zijn", "vietnam", "ontlopen", "een", "je", "en", "kwestie", "kun", "klauteren", "uur", "hun", "voor"], "pubDate": null, "publicationId": "1a359314-37ee-33a8-8de7-301d3eb2ed28"}