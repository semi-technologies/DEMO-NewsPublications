{"id": "9b36ccf8-02f3-3570-b7bb-b49f1959de02", "title": "De Betrouwbare Mannetjes blikken vooruit op de vaccinatiecampagne", "url": "https://volkskrant.nl/columns-opinie/de-betrouwbare-mannetjes-blikken-vooruit-op-de-vaccinatiecampagne~b32f88dd/", "summary": "Dinsdagmiddag zei minister Hugo de Jonge dat hij verwacht dat \u2018als alles meezit\u2019 er op 4 januari kan worden gestart met vaccineren.\nTerwijl in Duitsland maanden geleden al is gestart met het inrichten van massapriklocaties, zijn volgens De Jonge nog geen sporthallen gehuurd.\n\u2022 Vanwege het internationale verschil tussen een punt en een komma krijgt Nederland de beschikking over in totaal acht vaccins.\nMinister Hugo de Jonge laat weten dat de ontbrekende 7.999.992 exemplaren \u2018als alles meezit zo snel \u00admogelijk\u2019 worden bijbesteld.\nCaf\u00e9s mogen, mits buiten en met inachtneming van de anderhalvemeterregel en na reservering, een \u2018zo beperkt mogelijk aantal\u2019 gasten ontvangen.", "paragraphs": ["Dinsdagmiddag zei minister Hugo de Jonge dat hij verwacht dat \u2018als alles meezit\u2019 er op 4 januari kan worden gestart met vaccineren. Verpleeghuizen en huisartsen wisten van niets en plaatsten vraagtekens bij de haalbaarheid van die datum. Woensdag liet de GGD weten \u2018er in het huidige scenario van uit te gaan\u2019 dat het vaccineren van niet-risicogroepen in augustus start. Het vinden van voldoende personeel om te gaan prikken noemt de organisatie \u00ad\u2018waarschijnlijk geen probleem\u2019. Terwijl in Duitsland maanden geleden al is gestart met het inrichten van massapriklocaties, zijn volgens De Jonge nog geen sporthallen gehuurd. \u2018Die zijn voorlopig niet nodig.\u2019", "Januari", "\u2022 Nu de \u2018onbekenden\u2019 over het Pfizer-vaccin nog niet zijn opgeklaard, zoals de vraag of het bij kwetsbare ouderen wel goed werkt, stelt minister Hugo de Jonge dat vaccineren in het huidige scenario niet verantwoord is.", "\u2022 Het systeem van centrale regie met \u00addecentrale uitvoering, waarbij het RIVM via minister Hugo de Jonge de verschillende uitvoerende partijen aanstuurt, blijkt in het huidige scenario niet werkbaar. Het voorlopige voornemen is om zo snel als redelijkerwijs haalbaar om te schalen naar een decentrale regie met centrale uitvoering met een \u2013 als alles meezit \u2013 sturende rol voor de minister.", "\u2022 In Spanje wordt de miljoenste Spanjaard gevaccineerd. Ook uit Duitsland, waar men in december al is begonnen met prikken, goed nieuws: hun RIVM laat weten te verwachten begin april \u00adcoronavrij te zijn.", "Februari", "\u2022 Nu de vaccinatiebereidheid onder de bevolking blijft zakken, start de overheid een bewustwordingscampagne. Met de door minister Hugo de Jonge \u00adtijdens de maandelijkse persconferentie onthulde slogan \u2018Samen komen we als alles meezit waarschijnlijk uit de crisis\u2019 probeert het kabinet Nederlanders te \u00adstimuleren t.z.t. deel te nemen aan het vaccinatieprogramma.", "\u2022 Minister Hugo de Jonge geeft toe aan de groeiende maatschappelijke druk. Hoewel de \u2018onbekenden\u2019 over het Pfizer-vaccin nog steeds niet zijn weggenomen, beginnen de kwetsbaarsten aan hun eerste vaccinatieronde. \u2018We gaan het meemaken\u2019, aldus een zichtbaar opgetogen De Jonge.", "Maart", "\u2022 De eerste mantelzorgers en verzorgers kunnen gevaccineerd worden. Het Pfizer-vaccin wordt voorlopig niet meer aan de kwetsbaarsten toe\u00adgediend.", "\u2022 Tijdens de wekelijkse persconferentie verontschuldigt minister Hugo de Jonge zich nogmaals voor de mislukte vaccinatieoproep aan mantelzorgers en verzorgers en benadrukt dat zij het sms-bericht \u2018Dank voor uw stem op Hugo de Jonge\u2019 als niet verzonden \u00adkunnen beschouwen.", "April", "\u2022 Duitsland kent zijn eerste dag zonder nieuwe besmettingen.", "\u2022 Het vinden van voldoende personeel om te prikken blijkt, anders dan verwacht, toch een probleem. Het RIVM dat, na de laatste omschaling waarbij het is belast met de centrale aansturing, een beslissing moet nemen over de juiste aanpak, onderzoekt de mogelijkheden nog.", "\u2022 Ook het regelen van locaties voor de geplande bulkvaccinatie in augustus loopt vertraging op. Sporthallen \u00adblijken onbereikbaar, vooral nu zij in verband met de geldende corona\u00admaatregelen nog steeds gesloten zijn.", "Mei", "\u2022 Vanwege de aanhoudende bedreigingen aan het adres van zorgmedewerkers wordt het vaccinatieprogramma \u2018zo tijdelijk mogelijk\u2019 opgeschort. Sporthallen worden, hoewel \u2018technisch gezien\u2019 nog niet geregeld, uit voorzorg extra beveiligd.", "\u2022 Vanwege het internationale verschil tussen een punt en een komma krijgt Nederland de beschikking over in totaal acht vaccins. Minister Hugo de Jonge laat weten dat de ontbrekende 7.999.992 exemplaren \u2018als alles meezit zo snel \u00admogelijk\u2019 worden bijbesteld.", "Juni", "\u2022 Minister Hugo de Jonge komt met goed nieuws: iedere Nederlander kan zich voortaan eens per maand gratis \u00adpreventief laten testen.", "Juli", "\u2022 In verband met de EK-finale Portugal-Nederland besluit het kabinet tot een eenmalige ontheffing van de coronamaatregelen voor de overgebleven \u00adhoreca. Caf\u00e9s mogen, mits buiten en met inachtneming van de anderhalvemeterregel en na reservering, een \u2018zo beperkt mogelijk aantal\u2019 gasten ontvangen.", "\u2022 Nu alle buurlanden volledig coronavrij zijn, en het virus ook in de rest van Europa lijkt te zijn uitgespeeld, loopt het aantal besmettingen in Nederland rap terug. Minister Hugo de Jonge laat weten dat \u2018als alles meezit\u2019 er \u2018zo snel mogelijk\u2019 met vaccineren kan worden gestart."], "authors": ["Simon Hendriksen", "Melle Runderkamp"], "keywords": ["blikken", "van", "het", "op", "jonge", "betrouwbare", "met", "minister", "hugo", "een", "niet", "te", "en", "vaccinatiecampagne", "vooruit", "mannetjes"], "pubDate": "2020-12-04T16:06:10+01:00", "publicationId": "1a359314-37ee-33a8-8de7-301d3eb2ed28"}