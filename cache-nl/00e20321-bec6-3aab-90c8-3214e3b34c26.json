{"id": "00e20321-bec6-3aab-90c8-3214e3b34c26", "title": "\u2018De ontvanger wordt binnen twee minuten automatisch uitgeschakeld. Doorgaan?\u2019 Met wat?", "url": "https://volkskrant.nl/columns-opinie/de-ontvanger-wordt-binnen-twee-minuten-automatisch-uitgeschakeld-doorgaan-met-wat~b79b110c/", "summary": "En waar dit op de coronatestwebsite dus vrij goed gaat, attendeerde Volkskrant-collega Sheila Sitalsing mij op een iets minder geslaagd dialoogvenster.\nDus legde het kastje haar het volgende voor: \u2018De ontvanger wordt binnen twee minuten automatisch uitgeschakeld.\nAls je op \u2018ja\u2019 drukt, w\u00e9lke activiteit gaat dan door?\nHet uitschakelen van de ontvanger of het weergeven van het tv-programma?\nDit betekent dat de gebruiksinterface op dat moment geen gebruiksgemak had.", "paragraphs": ["Hoewel drie keer scheepsrecht zou moeten zijn, bleek ik ook bij mijn derde coronatest niet besmet: \u2018De uitslag van je test is negatief. Dat betekent dat je op dat moment niet het coronavirus had.\u2019", "Ik vond het mooi om te zien hoe hier duidelijk aandacht was besteed aan het juist informeren van de geteste persoon. Als er geen virus is gevonden, betekent dat medisch gezien inderdaad dat de uitslag van de test negatief is. Want er is niet gevonden waar de test naar zoekt. Maar voor gewone, niet-medisch geschoolde mensen is het doorgaans juist positief als er geen virus in je lijf gevonden wordt. Vandaar dus die belangrijke tweede zin: \u2018Dat betekent dat je op dat moment niet het coronavirus had.\u2019", "Dialoogteksten (de uitleg, vragen en instructies die gebruikers krijgen) en knoplabels vormen een essentieel onderdeel van gebruiksinterfaces. Uiteraard speelt ook het visuele ontwerp een belangrijke rol, hoe knoppen zijn vormgeven en welke visuele feedback je krijgt, maar zeker in menu-gebaseerde interfaces kunnen teksten heel sturend zijn.", "En waar dit op de coronatestwebsite dus vrij goed gaat, attendeerde Volkskrant-collega Sheila Sitalsing mij op een iets minder geslaagd dialoogvenster. Omdat Sheila al vrij lang de Kamerverhoren over de toeslagenaffaire op had staan, vroeg haar tv-kastje zich af of er nog wel iemand keek. Dus legde het kastje haar het volgende voor: \u2018De ontvanger wordt binnen twee minuten automatisch uitgeschakeld. Doorgaan?\u2019 En daaronder twee knoppen: \u2018Ja\u2019 en \u2018Nee\u2019.", "Ten eerste: enigszins opmerkelijk dat als wij tegenwoordig een langere aaneengesloten periode met \u00e9\u00e9n activiteit bezig zijn, onze elektronica ervan uitgaat dat we zijn weggelopen of in slaap gevallen. Dat zegt misschien ook iets over onze gemiddelde aandachtsspanne.", "Maar vooral: doorgaan met wat? Als je op \u2018ja\u2019 drukt, w\u00e9lke activiteit gaat dan door? Het uitschakelen van de ontvanger of het weergeven van het tv-programma? Nul houvast om te bepalen welke van de twee het is en als klap op de vuurpijl heb je maar twee minuten om een keuze te maken. Dit dialoogscherm is overigens relatief eenvoudig te verduidelijken door de vraag \u2018Doorgaan?\u2019, aan het eind van de mededeling dat de ontvanger zal worden uitgeschakeld, simpelweg te schrappen en op de twee knoppen te zetten: 1) Uitschakelen 2) Doorkijken.", "Maar nu is dit nog een exemplarisch voorbeeld van een verwarring zaaiend dialoogvenster dat ook geschreven had kunnen zijn door Herman Finkers:", "\u2018Hij zei: \u2018Mag ik je even voorstellen? Meneer en mevrouw De Bruin.\u2019", "\u2018Ik keek en ik keek regelrecht in het liefste gezichtje dat ik ooit van mijn leven had gezien. Maar ook mevrouw De Bruin mocht er wezen.\u2019", "Ik heb het sterke vermoeden dat als we het betreffende tv-kastje zouden onderwerpen aan een gebruikstest om gebruiksproblemen te identificeren, de uitslag zeer positief zou zijn. Dit betekent dat de gebruiksinterface op dat moment geen gebruiksgemak had."], "authors": ["Jasper Van Kuijk"], "keywords": ["doorgaan", "van", "wat", "ontvanger", "minuten", "binnen", "als", "het", "twee", "op", "met", "zijn", "uitgeschakeld", "een", "wordt", "dat", "en", "je", "te", "automatisch"], "pubDate": "2020-12-04T13:00:19+01:00", "publicationId": "1a359314-37ee-33a8-8de7-301d3eb2ed28"}