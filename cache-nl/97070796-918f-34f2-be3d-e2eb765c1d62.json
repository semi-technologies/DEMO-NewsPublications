{"id": "97070796-918f-34f2-be3d-e2eb765c1d62", "title": "Ziekenhuizen naar de rechter omdat minister extra ic-bedden niet vergoedt", "url": "https://www.parool.nl/nederland/ziekenhuizen-naar-de-rechter-omdat-minister-extra-ic-bedden-niet-vergoedt~b488b187/", "summary": "Met daarbij, aldus de ziekenhuizen, de mededeling dat ze konden vertrouwen op bekostiging en dat ze er vooral mee aan de slag moesten gaan in voorbereiding op een mogelijke tweede golf.\nNu blijkt dat ambtenaren van het ministerie van VWS eigenhandig de beddenaantallen voor een aantal ziekenhuizen hebben verlaagd.\n\u201cDat is een zorg van de bestuurders.\u201dErasmus MC-bestuurder Ernst Kuipers, voorzitter van het Landelijk Netwerk Acute Zorg, kon maandag niet namens de ziekenhuiskoepel reageren.\nZe stelt dat ze een half miljard euro heeft uitgetrokken voor de opschaling van de ic-bedden.\nZe zegt dat een aantal ziekenhuizen voor meer bedden een vergoeding wil dan is afgesproken.", "paragraphs": ["Beeld ANP", "Het gaat onder meer om Ziekenhuis Gelderse Vallei in Ede, Rivierenland in Tiel en Rijnstate in Arnhem. Die hebben hebben op verzoek van de minister het aantal bedden op de intensive cares uitgebreid, maar krijgen daar dus geen dekkende vergoeding voor. Voor Ziekenhuis Gelderse Vallei betekent het een verliespost van 3,5 miljoen euro.", "Het ziekenhuis noemt het \u2018zuur\u2019 dat de minister aan de ene kant de ziekenhuizen vraagt de ic\u2019s maximaal uit te breiden maar vervolgens niet bereid is daar een vergoeding tegenover te stellen. \u201cDat zit ons absoluut dwars,\u201d stelt bestuurder Arjen Hakbijl. \u201cOns is gevraagd ons maximaal in te spannen het aantal bedden uit te breiden en alle bedden te beleggen. En we vragen verpleegkundigen om soms wel twaalf uur per dag te werken. Dan is het wrang dat we de vergoeding niet krijgen waar we recht op hebben.\u201d", "Vertrouwen op bekostiging", "De ziekenhuizen hebben hun opschalingsplannen voor de ic-capaciteit al in het voorjaar ingediend op verzoek van de minister. Die heeft die aantallen in een brief van 5 augustus ook schriftelijk bevestigd aan alle ziekenhuizen. Met daarbij, aldus de ziekenhuizen, de mededeling dat ze konden vertrouwen op bekostiging en dat ze er vooral mee aan de slag moesten gaan in voorbereiding op een mogelijke tweede golf.", "Dat deden de ziekenhuizen ook. Nu blijkt dat ambtenaren van het ministerie van VWS eigenhandig de beddenaantallen voor een aantal ziekenhuizen hebben verlaagd. Bezwaren hiertegen en overleg met de ambtenaren liepen op niets uit, reden om naar de rechter te stappen. De zaak dient waarschijnlijk deze maand nog.", "Zorg van bestuurders", "\u201cHet is niet zo dat we de zorg niet leveren,\u201d benadrukt Diederik Gommers, voorzitter van de Nederlandse Vereniging voor Intensive Care. \u201cDe ic\u2019s staan klaar.\u201d Voor de hoofden van de ic\u2019s is de vergoeding geen onderwerp. \u201cDat is een zorg van de bestuurders.\u201d", "Erasmus MC-bestuurder Ernst Kuipers, voorzitter van het Landelijk Netwerk Acute Zorg, kon maandag niet namens de ziekenhuiskoepel reageren.", "Minister Tamara van Ark riep vorige week de ziekenhuizen nog op om vooral geen ic-bedden meer \u2018achter de hand te houden\u2019 en de ic\u2019s zo vol mogelijk te leggen, om zoveel mogelijk zorg te kunnen blijven bieden. Ze stelt dat ze een half miljard euro heeft uitgetrokken voor de opschaling van de ic-bedden. \u201cDe financiering is er dus,\u201d stelt haar woordvoerder. Ze zegt dat een aantal ziekenhuizen voor meer bedden een vergoeding wil dan is afgesproken. \u201cDie vraag is nu door de ziekenhuizen voorgelegd aan de rechter, dat oordeel zullen we afwachten.\u201d"], "authors": ["Eric Reijnen Rutten"], "keywords": ["icbedden", "extra", "van", "rechter", "naar", "voor", "en", "een", "vergoedt", "ze", "omdat", "ziekenhuizen", "te", "minister", "op", "het", "niet", "dat"], "pubDate": "2021-01-05T09:21:04Z", "publicationId": "a3002aeb-6d5a-3894-adcb-0212effbc567"}