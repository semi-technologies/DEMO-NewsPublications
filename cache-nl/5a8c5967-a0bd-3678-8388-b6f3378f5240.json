{"id": "5a8c5967-a0bd-3678-8388-b6f3378f5240", "title": "Existentieel in de verte staren met George Clooney", "url": "http://trouw.nl/recensies/existentieel-in-de-verte-staren-met-george-clooney~be789884/", "summary": "En nee dat is geen grap, zoals zijn naam Dr. Augustine Lofthouse dat ook niet is.\nExistentieel in de verte staren, het hoort er allemaal bij.\nQuasi-diepzinnigOmdat niks ondertussen een beetje weinig is, heeft een klein meisje zich in het onderzoeksstation verstopt, waardoor zich een soort vader-dochter-verhaal ontspint.\nOok heeft Dr. Augustine een missie: hij probeert koste wat kost te voorkomen dat een ruimteschip met aan boord de zwangere astronaute Sully (Felicity Jones) terugkeert op aarde.\nClooney, die voor het eerst met Netflix in zee ging, probeert als regisseur, producent en hoofdrolspeler alle ballen in de lucht te houden.", "paragraphs": ["George Clooney heeft in \u2018The Midnight Sky\u2019 dezelfde lange, grijze baard laten groeien als zijn collega Mel Gibson in \u2018Fatman\u2019, niet om een verlopen Kerstman te spelen, maar een briljante wetenschapper die in het jaar 2049, na de apocalyps, eenzaam en alleen is achtergebleven op een onderzoeksstation in het noordpoolgebied.", "En nee dat is geen grap, zoals zijn naam Dr. Augustine Lofthouse dat ook niet is. The Midnight Sky, een bewerking van de roman \u2018Good Morning, Midnight\u2019 \u2013 waarin de Amerikaanse schrijfster Lily Brooks-Dalton zich afvraagt wat er overblijft als er niks meer is \u2013 is twee uur lang een bloedserieuze aangelegenheid. Existentieel in de verte staren, het hoort er allemaal bij.", "Quasi-diepzinnig", "Omdat niks ondertussen een beetje weinig is, heeft een klein meisje zich in het onderzoeksstation verstopt, waardoor zich een soort vader-dochter-verhaal ontspint. Ook heeft Dr. Augustine een missie: hij probeert koste wat kost te voorkomen dat een ruimteschip met aan boord de zwangere astronaute Sully (Felicity Jones) terugkeert op aarde. \u201cWe hebben niet zo goed voor de aarde gezorgd toen jullie weg waren\u201d, klinkt het educatief.", "Clooney, die voor het eerst met Netflix in zee ging, probeert als regisseur, producent en hoofdrolspeler alle ballen in de lucht te houden. Het resultaat daarvan is een opzettelijk kale, quasi-diepzinnige survivalfilm, waarin de twee parallelle verhalen in het sneeuwlandschap (denk: \u2018The Revenant\u2019) en tussen de sterren (denk: \u2018Gravity\u2019) kitscherig worden verknoopt.", "Vanaf vandaag te zien in de bioscoop en vanaf 23 december op Netflix."], "authors": ["Belinda Van De Graaf"], "keywords": ["heeft", "existentieel", "clooney", "het", "op", "met", "verte", "een", "te", "en", "staren", "zich", "niet", "george", "midnight", "er"], "pubDate": "2020-12-10T15:03:00+01:00", "publicationId": "b66cd8e4-4294-3571-bcd7-e490527f1a48"}