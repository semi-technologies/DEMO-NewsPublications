{"id": "3df3279c-6d71-33a3-8c51-9ef1dd6306d3", "title": "Neelie Kroes\u2019 \u2018Kotspee\u2019 wordt het Bat\u00fcw\u00fc Griekgriek van de tweede lockdown", "url": "https://volkskrant.nl/cultuur-media/neelie-kroes-kotspee-wordt-het-batuwu-griekgriek-van-de-tweede-lockdown~bf18438d/", "summary": "Overal aan wal doken stuurlui op, mopperend op de kapiteins die het schip w\u00e9\u00e9r op een zandbank hadden gemanoeuvreerd.\nKortom: een uitstekende keus op een uitzonderlijk moment voor een boeiende, scherpzinnige spreker.\nEr volgde nog een stemmige nabeschouwings-M, waarin Neelie Kroes het hele jaar nog even concluderend bij de lurven greep met een volkomen nieuwe benadering van het woord \u2018gotspe\u2019.\nHet Bat\u00fcw\u00fc Griekgriek van de tweede lockdown.\nZeg het drie keer zachtjes in jezelf, en het gaat weer even.", "paragraphs": ["Dus: lockdown. In een land waarin praktisch niets meer kon, bleek maandagavond al gauw wat nog wel kon: oeverloos discussi\u00ebren over dat er praktisch niets meer kon. Nog v\u00f3\u00f3r de premier zich in een monodrama-met-achtergrondmallootmuziek tot meer dan acht miljoen Nederlanders richtte, werd een voorschotje genomen op het omdraaien van de sleutel die al in het slot zat. Overal aan wal doken stuurlui op, mopperend op de kapiteins die het schip w\u00e9\u00e9r op een zandbank hadden gemanoeuvreerd. In RTL Boulevard vroeg stamgast Nikkie Plessen, die haar 25 modewinkels moest sluiten, zich af waarom het allemaal niet veel eerder en strenger en duidelijker was gebeurd: \u2018Als we gaan, gaan we met z\u2019n allen.\u2019", "Het voorprogramma op NPO 1 bestond uit Een vandaag, dat eerst de leidende rol van het kabinet in de coronacrisis uitriep tot Politieke Prestatie van het Jaar (toch een beetje alsof je in de pauze van een moeizaam op gang komend regiedebuut vast overgaat tot het uitreiken van een oeuvreprijs) en daarna een discussie faciliteerde tussen Rob Jetten en Marianne \u2018dor hout\u2019 Zwagerman, die tevreden toekeek hoe de ophef over haar eigen botheid tien maanden later nog een tv-optreden opleverde. Kortom: een uitstekende keus op een uitzonderlijk moment voor een boeiende, scherpzinnige spreker.", "Meen ik dit? Nee.", "Neelie \u2018Kotspee\u2019 Kroes Beeld KRONCRV", "Na een gesprek over verantwoordelijkheid voor de volksgezondheid in een pandemie met de meeste spreektijd voor iemand wier enige verantwoordelijkheid bestaat uit het op tijd en stond herhalen van steeds dezelfde stupide provocatie, was het tijd voor de grote toespraak, die dan weer werd uitgeleid door Xander van der Wulp, die maar niet kon ophouden over de dertig potten-en-pannendemonstranten bij de Hofvijver. Er volgde nog een stemmige nabeschouwings-M, waarin Neelie Kroes het hele jaar nog even concluderend bij de lurven greep met een volkomen nieuwe benadering van het woord \u2018gotspe\u2019.", "In het onregelmatig terugkerende liveprogramma Het coronavirus: feiten en fabels ondervroeg Winfried Baijens later op de avond eerst minister De Jonge, om vervolgens kijkersvragen door te nemen met zorgprofessionals en wetenschappers. Het perspectief dat in Ruttes toespraak zo ontbroken had, kwam uitvoerig aan bod. De inhoud was voor iedereen begrijpelijk, de toon kalm, sensatie en opwinding waren ver te zoeken. Voor even verstomde de discussie over waarom er praktisch niets meer kon, welke non-valeur nu wat had gezegd, wie ditmaal het meest werd benadeeld en wat wiens schuld nu potverjume eigenlijk was. Het duurde niet lang, maar het gebrek aan discussie deed weldadig aan. Uiteindelijk zwol de opgewonden debattoon op alle zenders weer aan. Het enige wat ik ervan onthield, was Kroes\u2019 \u2018Kotspee\u2019.", "Kotspee. Kotspee. Het Bat\u00fcw\u00fc Griekgriek van de tweede lockdown.", "Kotspee. Zeg het drie keer zachtjes in jezelf, en het gaat weer even."], "authors": ["Frank Heinen"], "keywords": ["van", "neelie", "kroes", "die", "nog", "een", "kon", "het", "en", "wordt", "lockdown", "kotspee", "bat\u00fcw\u00fc", "op", "voor", "griekgriek", "tweede", "aan"], "pubDate": "2020-12-15T13:29:50Z", "publicationId": "1a359314-37ee-33a8-8de7-301d3eb2ed28"}