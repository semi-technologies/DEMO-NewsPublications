{"id": "2bb9c375-c9d5-3687-a378-00375dc129eb", "title": "Peter van der Arend doopte een van zijn biercaf\u00e9s om tot biershop Slockdown", "url": "https://www.parool.nl/ps/peter-van-der-arend-doopte-een-van-zijn-biercafes-om-tot-biershop-slockdown~b86822cf/", "summary": "Peter van der Arend: \u2018Tijdens de eerste lockdown liep ik elke avond door de stad en maakte ik foto\u2019s van het straatbeeld.\u2019 Beeld Dingena MolWat betekent de lockdown voor uw zaak?\n\u201cIn de eerste lockdown maakten we van een van onze caf\u00e9s in z\u2019n geheel een winkel: Slockdown.\n\u201cTijdens de eerste lockdown liep ik elke avond door de stad en maakte ik foto\u2019s van het straatbeeld.\nOok leenden we van een bevriende brouwerij een machine waarmee we overgebleven halve fusten bier konden inblikken en zo verkopen.\nWe hebben vreselijk veel zin om te werken en kunnen ook met restricties een leuk sfeertje cre\u00ebren.\u201d", "paragraphs": ["Peter van der Arend: \u2018Tijdens de eerste lockdown liep ik elke avond door de stad en maakte ik foto\u2019s van het straatbeeld.\u2019 Beeld Dingena Mol", "Wat betekent de lockdown voor uw zaak?", "\u201cHet is voor ons vreselijk. Ik heb vier biercaf\u00e9s, en die moesten dicht. 2020 begonnen we met 26 man, 2021 met 13. Maar we hebben tijdens de lockdowns niet stilgezeten: in een van onze zaken bouwden we een keuken en breidden we de biertaps uit van 30 naar 50 kranen.\u201d", "Hoe gaat de komende tijd eruitzien?", "\u201cIn de eerste lockdown maakten we van een van onze caf\u00e9s in z\u2019n geheel een winkel: Slockdown. We begonnen met het verkopen van de voorraden bier uit al onze caf\u00e9s. De deur wordt niet platgelopen, maar voor ons team is het ook bezigheidsthe\u00adrapie: het is gezellig, bankhangen ben je snel zat. Na acht uur mag je niet met alcohol over straat, dus sluiten we om half acht. Dan ben je, ook als je aan de andere kant van de stad woont, nog op tijd thuis.\u201d", "Heeft u nog creatieve inzichten \u00adgekregen door de situatie?", "\u201cTijdens de eerste lockdown liep ik elke avond door de stad en maakte ik foto\u2019s van het straatbeeld. In boekvorm verkocht ik die. Ook leenden we van een bevriende brouwerij een machine waarmee we overgebleven halve fusten bier konden inblikken en zo verkopen. En op 1 januari deden we een soort bingo, met op de bingoballen te winnen kortingspercentages.\u201d", "Hoe houdt u de moed erin?", "\u201cUiteindelijk komt het weer goed, daarvan ben ik overtuigd, er is een vaccin. Ik blijf positief, je ziet het aan de investeringen in de caf\u00e9s: dat doe je niet als je er geen vertrouwen in hebt. Daarbij hebben we best een vaste fanclub, met ook mensen van buiten de stad. Hopelijk komen die straks weer vrolijk naar Amsterdam, het mekka van het bier.\u201d", "Wat is het eerste wat u gaat doen als de boel weer wordt versoepeld?", "\u201cIk hoop weer personeel aan te nemen en zal zelf veel avonden achter de bar staan. Dat heb ik gemist. Het personeel wil ook weer wat doen. We hebben vreselijk veel zin om te werken en kunnen ook met restricties een leuk sfeertje cre\u00ebren.\u201d"], "authors": ["Bjarn Van Den Berg"], "keywords": ["tot", "ik", "zijn", "van", "doopte", "en", "om", "een", "der", "slockdown", "met", "weer", "stad", "ook", "het", "biershop", "peter", "je"], "pubDate": "2021-01-06T15:30:00Z", "publicationId": "a3002aeb-6d5a-3894-adcb-0212effbc567"}