{"id": "699382fd-2838-38c0-b6cb-c345e0007a98", "title": "Om onze levens een vrolijke optater te geven gaan we van top tot teen in het rood", "url": "https://volkskrant.nl/cultuur-media/om-onze-levens-een-vrolijke-optater-te-geven-gaan-we-van-top-tot-teen-in-het-rood~b902d2c5/", "summary": "Aanleiding om te zitten miezemauzen in een afgeragde huisbroek en een kruimelige stinktrui?\nLaten zien dat, lekker puh corona, het modebloed kruipt waar het niet gaan kan en we ons stijlwijs z\u00e9ker niet klein laten krijgen.\nWe gaan het vooral niet te zuinig dragen, en niet te braaf.\nAl dat rood bleek prima te combineren, met een groen shirt en een knalblauwe sjaal bijvoorbeeld, met een leverkleurige overjas of \u2013 voor de lefgozers onder ons \u2013 met een blote huid.\nOok niet doen: je rode pak afstylen met een geel gilet, een groen overhemd en een gezicht vol clownsschminck.", "paragraphs": ["Vanaf links: Berluti, Boss, Givenchy, Gucci, Marni, MSGM. Beeld Imaxtree", "Wat gaan we dragen als het aan de ontwerpers ligt?", "Ja, daar zitten we dan, in het holst van een tweede lockdown, in het hart van een grijze, koude winter en zonder ook maar \u00e9\u00e9n goeie reden om eens wat leuks uit de kast te trekken. Aanleiding om te zitten miezemauzen in een afgeragde huisbroek en een kruimelige stinktrui? Welzeker niet! We gaan, nu kalenders en agenda\u2019s nog fris en onbeschreven zijn, h\u00e9le goede voornemens maken om onze garderobes en (dus) onze levens een vrolijke optater te geven. Laten zien dat, lekker puh corona, het modebloed kruipt waar het niet gaan kan en we ons stijlwijs z\u00e9ker niet klein laten krijgen. We kiezen, al dan niet in ons hoofd, voor een outfit die van top tot teen rood is. Hallo innerlijke brandweerman!", "Hoe gaan wij het dragen?", "We gaan het vooral niet te zuinig dragen, en niet te braaf. De kunst kijken we af van de catwalks, waar zowel slank gesneden eenknoopsjasjes langskwamen, van Givenchy en Gucci, als klassieke zweireihers van Berluti, Mattiussi en MSGM. De tinten varieerden van geranium tot scharlaken, van ossenbloed tot bijna-fuchsia. Al dat rood bleek prima te combineren, met een groen shirt en een knalblauwe sjaal bijvoorbeeld, met een leverkleurige overjas of \u2013 voor de lefgozers onder ons \u2013 met een blote huid. Wie geen zin heeft in een pak doet het op z\u2019n Marni's en draagt een T-shirt op een wijde broek, of een lekkere trui in dezelfde kleur, zoals bij Boss en Off-White.", "Valkuilen vermijden doe je zo", "Voor mannen die de jaren tachtig bewust hebben meegemaakt kan het lijken op een d\u00e9j\u00e0 vu, die knalrode pakken met doublebreasted jasjes, ooit d\u00e9 dracht van modegevoelige en aandachtszuchtige mannen die graag op tv kwamen, zoals Jan Lenferink en Frank Masmeijer. Oppassen dus met bijbehorende banaangele stropdassen en loafers met witte sokken, dat is beslist een overdosis eighties kak. Ook niet doen: je rode pak afstylen met een geel gilet, een groen overhemd en een gezicht vol clownsschminck. Daarmee loop je pijnlijk letterlijk voor joker.", "Joaquin Phoenix als The Joker. Beeld Warner Bros", "Rood pak op de catwalk van Georges Rech in het jaar kruik 1978. Beeld Hollandse Hoogte / Vintage Fashion", "Een bekend mens", "Kijk, daar is-ie weer: de kleine grote man uit Minneapolis, de artiest die vroeger Prince heette, toen TAFKAP en toen weer Prince. Maar wat er ook veranderde: zijn gevoel voor stijl bleef plakken als een postzegel. Prince deinsde nimmer terug voor total looks in paars, geel, oranje, sneeuwwit en vuurrood. In 1995 sierde hij de cover van Esquire in een knalrood Versace-pak met 4 knopen. Twee jaar eerder betoverde hij Radio City Music Hall in een pyjama-achtig showpak van vlammend rood satijn. Panklaar om weg te zoeven in een Little Red Corvette.", "Prince op de cover van Esquire, 1995. Beeld Esquire"], "authors": ["C\u00e9cile Narinx"], "keywords": ["tot", "van", "optater", "rood", "voor", "en", "om", "een", "met", "levens", "teen", "onze", "te", "op", "gaan", "vrolijke", "het", "niet"], "pubDate": "2020-12-31T09:47:14Z", "publicationId": "1a359314-37ee-33a8-8de7-301d3eb2ed28"}