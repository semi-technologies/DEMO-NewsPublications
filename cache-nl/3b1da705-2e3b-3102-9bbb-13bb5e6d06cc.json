{"id": "3b1da705-2e3b-3102-9bbb-13bb5e6d06cc", "title": "Wie gaat er deze week gevaccineerd worden?", "url": "https://stories.lab.nos.nl/artikel/2362651-wie-gaat-er-deze-week-gevaccineerd-worden", "summary": "Wie gaat er deze week gevaccineerd worden?\nIn andere landen in Europa zijn ze al in 2020 begonnen met het uitdelen van het vaccin.\nWie gaan er als eerst gevaccineerd worden?\nEr is gekozen voor grote centrale plekken om het vaccin uit te delen, omdat het niet zomaar overal bewaard kan worden.\nMaar ook met het systeem dat gemaakt moest worden om te registreren wie er gevaccineerd is, en met welk vaccin.", "paragraphs": ["Wie gaat er deze week gevaccineerd worden? do 31 december, 16:09", "Wat is er gebeurd?", "Nederland start deze week met vaccineren.", "Mensen die in het ziekenhuis werken op afdelingen die \u00e9cht niet mogen uitvallen krijgen als eerst de vaccinatie. Eerst was het plan om verpleeghuismedewerkers de vaccinatie als eerste te geven.", "Medewerkers in verpleeghuizen kunnen vanaf deze vrijdag ook al op een aantal plekken terecht voor een prik. Medewerkers in ziekenhuizen voor acute zorg krijgen waarschijnlijk vandaag te horen wanneer ze deze week een vaccinatie kunnen krijgen.", "Waarom moet ik dit weten?", "Gewoon naar opa en oma of naar een feestje zonder 1,5 meter afstand: het kan allemaal pas weer als een groot deel van Nederland gevaccineerd is tegen het coronavirus. In andere landen in Europa zijn ze al in 2020 begonnen met het uitdelen van het vaccin. Nederland begint dus als laatste.", "Hoe lang het gaat duren tot genoeg mensen gevaccineerd zijn, is nog niet duidelijk. Er zijn nu nog niet genoeg vaccins voor iedereen, en het is nog niet zeker hoeveel mensen ook echt een prik gaan halen.", "Wie gaan er als eerst gevaccineerd worden?", "Ziekenhuismedewerkers krijgen als eerste de coronaprikken. Het gaat dan om 30.000 medewerkers in de acute zorg. Denk daarbij aan medewerkers van de intensive care, de spoedeisende hulp, de covid-afdelingen en de ambulancemedewerkers.", "Dit is anders dan in eerste instantie het plan was. De baas van de Intensive Care, Diederik Gommers, heeft hiervoor gestreden. Volgens hem wordt het vanwege corona steeds drukker in het ziekenhuis en kunnen ze daar daarom echt geen personeel missen. Coronaminister Hugo de Jonge heeft daarom zijn plan aangepast.", "Vervolgens worden kwetsbare mensen in verpleeghuizen, mensen met een verstandelijke beperking en hun zorgmedewerkers gevaccineerd. Die vaccinatie-operatie start vrijdag 8 januari, op drie GGD-priklocaties in Veghel, Houten en Rotterdam. Daarna wordt er op 25 plekken door heel Nederland geprikt. Vanaf nu kunnen deze mensen een afspraak maken via een speciaal callcenter.", "Er is gekozen voor grote centrale plekken om het vaccin uit te delen, omdat het niet zomaar overal bewaard kan worden. Het moet in een soort 'supervriezers' zitten, waar het zo'n -80 graden is.", "Krijg ik als jongere ook een prik?", "Nee, als je jonger dan 18 bent krijg je voorlopig geen prik. Dat komt doordat er nog niet genoeg onderzoek is gedaan naar de werking van het vaccin onder jongeren. Pas als daar meer over bekend is, krijgen minderjarigen misschien ook een prik. Ook kwetsbare jongeren, dus jongeren die aan een ziekte lijden, kunnen nu nog geen vaccin krijgen.", "Waarom zijn we eigenlijk zo laat met het vaccin?", "Dat heeft te maken met de voorbereidingen voor het opslaan en verspreiden van het vaccin. Maar ook met het systeem dat gemaakt moest worden om te registreren wie er gevaccineerd is, en met welk vaccin. Met al die voorbereidingen was Nederland later dan sommige andere landen, en daar kwam ook veel kritiek op."], "authors": [], "keywords": ["gaat", "er", "van", "deze", "en", "een", "met", "gevaccineerd", "wie", "ook", "vaccin", "niet", "het", "week", "worden", "als"], "pubDate": null, "publicationId": "88173a0d-96a0-3f0e-a203-5a13f8839a59"}