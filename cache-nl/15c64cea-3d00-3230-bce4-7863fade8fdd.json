{"id": "15c64cea-3d00-3230-bce4-7863fade8fdd", "title": "NPO2 krijgt dagelijks regioblok vanaf 4 januari", "url": "https://www.parool.nl/kunst-media/npo2-krijgt-dagelijks-regioblok-vanaf-4-januari~b89d0cbe/", "summary": "Het aanvankelijke plan was om dat vanaf 1 januari te doen, maar dat gaat niet lukken.\n\u201cHet wordt 4 januari, het begin van de nieuwe werkweek,\u201d zei Slob.\nIn de zomer van 2020 werd bekend dat in plaats daarvan een twee uur durend regioblok op NPO2 zou komen.\nVooruitkijken op NPO StartSlob stelde ook dat het waarschijnlijk mogelijk wordt om via de gratis terugkijkdienst van de publieke omroep, NPO Start, tv-programma\u2019s vooruit te kijken.\nDaar is Nederland niet van gediend.", "paragraphs": ["Minister Arie Slob over de mediabegroting. Beeld ANP", "Minister Arie Slob (Media) maakte die datum maandag bekend tijdens het debat over de mediabegroting. Het aanvankelijke plan was om dat vanaf 1 januari te doen, maar dat gaat niet lukken. \u201cHet wordt 4 januari, het begin van de nieuwe werkweek,\u201d zei Slob.", "Over deze regionale vensters, die het bereik van regionieuws moet vergroten, wordt al jaren gesproken. Door juridische en financi\u00eble haken en ogen kwam het maar moeizaam van de grond. In 2019 was nog het plan om heel NPO3 om te vormen tot een regiozender, maar dat stuitte op groot verzet van de NPO, die de jongerenzender juist wilde behouden. In de zomer van 2020 werd bekend dat in plaats daarvan een twee uur durend regioblok op NPO2 zou komen.", "Vooruitkijken op NPO Start", "Slob stelde ook dat het waarschijnlijk mogelijk wordt om via de gratis terugkijkdienst van de publieke omroep, NPO Start, tv-programma\u2019s vooruit te kijken. Dat kan nu alleen met de betaalde dienst NPO Plus \u00e0 2,95 euro per maand. De NPO moet daar nog een aanvraag voor doen, dat gebeurt mogelijk nog dit jaar. Slob stelde daar graag aan mee te werken. \u201cDan worden ook previews gratis voor iedereen toegankelijk.\u201d", "De ChristenUnie sprong vandaag in deze krant op de bres voor de dagbladsector. Volgens Kamerlid Stieneke van der Graaf moeten kranten te hulp worden geschoten door de btw (nu 9 procent) op 0 te zetten en de bezorging te subsidi\u00ebren. Daar ziet partijgenoot Slob niets in. Volgens hem is het \u2018aardig ingewikkeld\u2019 om de btw te schrappen en kan dat bovendien \u2018honderden miljoenen euro\u2019s\u2019 kosten. \u201cDat gaat deze kabinetsperiode sowieso niet gebeuren.\u201d", "Ook ziet hij bijdragen aan de distributiekosten van kranten niet zitten. Van der Graaf wees naar landen om ons heen, waar de overheid wel bijdraagt aan de bezorging van kranten. Slob: \u201cIn Belgi\u00eb doet de post dat. Daar is Nederland niet van gediend. Wij willen de krant voor een bepaald tijdstip in de bus hebben.\u201d Ook wees hij erop dat er bij postbezorging ook een probleem is met de maandagkrant, omdat de post in Nederland niet op maandag bezorgt."], "authors": ["Hanneke Keultjes"], "keywords": ["van", "npo", "slob", "het", "op", "regioblok", "npo2", "niet", "dat", "krijgt", "dagelijks", "te", "om", "een", "januari", "vanaf"], "pubDate": "2020-11-30T15:18:17+01:00", "publicationId": "a3002aeb-6d5a-3894-adcb-0212effbc567"}