{"id": "5485ec0e-8501-3829-bcd6-4cadc5dccef4", "title": "Wat is er in de loop des tijds gebeurd?", "url": "https://trouw.nl/cultuur-media/wat-is-er-in-de-loop-des-tijds-gebeurd~bde54b8b/", "summary": "Ik denk dat het niet moet, anders schreef ik het niet.\n\u2018In de loop des tijds\u2019 en \u2018in de loop van de tijden\u2019 zijn vanaf het begin sterk in de minderheid.\nVanaf 1930 komt ook \u2018in de loop van de tijd\u2019 op, en in zijn kielzog \u2018in de loop der tijd\u2019.\nVanaf 1960 wordt \u2018in de loop der tijden\u2019 \u2013 aanvankelijk snel \u2013 minder populair, en met name \u2018in de loop der tijd\u2019 neemt sterk toe.\nAan het eind van de eeuw is \u2018in de loop der tijd\u2019 al de meest gebruikte vorm, op korte afstand gevolgd door \u2018in de loop van de tijd\u2019, terwijl \u2018in de loop der tijden\u2019 snel wegzakt.", "paragraphs": ["Een lezer merkt op dat ik schrijf \u2018in de loop der tijd\u2019. Maar \u2018tijd\u2019 is toch een mannelijk woord, zo stelt hij. Moet het dan niet \u2018in de loop des tijds zijn\u2019? Ja, daar zeg je zowat. Ik denk dat het niet moet, anders schreef ik het niet. Maar de lezer lijkt op het eerste oog wel een punt te hebben. Totdat ik het allemaal ga uitzoeken.", "Om te beginnen zijn natuurlijk de naamvallen en de woordgeslachten vrijwel uit het Nederlands verdwenen. Met name het verschil tussen mannelijke en vrouwelijke woorden bestaat nauwelijks meer, zeker als het niet om personen gaat (eventueel dieren). Wie weet er nog dat een appel mannelijk is en een tomaat vrouwelijk? \u2018Ik heb haar ontveld\u2019, zou je moeten zeggen, maar dat doet volgens mij niemand, met uitzondering misschien van het zuiden van het taalgebied, waar het woordgeslacht nog in de dialecten overleeft.", "Het woord \u2018tijd\u2019 is bovendien niet altijd uitsluitend mannelijk geweest: dat zie je nog aan vormen als \u2018indertijd\u2019 of \u2018te gelegener tijd\u2019, waar een vrouwelijke naamvalsvorm in zit. En aan het Duits, waar het \u2018die Zeit\u2019 is. Maar hoe zit het dan met \u2018in de loop der tijd\u2019?", "In de kranten van de afgelopen eeuwen komen vijf vormen voor, allemaal vanaf ongeveer 1900. \u2018In de loop des tijds\u2019 en \u2018in de loop van de tijden\u2019 zijn vanaf het begin sterk in de minderheid. De meest frequente vorm is een halve eeuw lang \u2018in de loop der tijden\u2019. Vanaf 1930 komt ook \u2018in de loop van de tijd\u2019 op, en in zijn kielzog \u2018in de loop der tijd\u2019. Vanaf 1960 wordt \u2018in de loop der tijden\u2019 \u2013 aanvankelijk snel \u2013 minder populair, en met name \u2018in de loop der tijd\u2019 neemt sterk toe. Aan het eind van de eeuw is \u2018in de loop der tijd\u2019 al de meest gebruikte vorm, op korte afstand gevolgd door \u2018in de loop van de tijd\u2019, terwijl \u2018in de loop der tijden\u2019 snel wegzakt.", "Het lijkt erop dat \u2018in de loop der tijd\u2019 dus nu het beste is.", "Taal", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["tijds", "wat", "van", "gebeurd", "het", "des", "ik", "tijd", "der", "en", "een", "dat", "niet", "loop", "er"], "pubDate": "2020-11-20T16:59:00+01:00", "publicationId": "b66cd8e4-4294-3571-bcd7-e490527f1a48"}