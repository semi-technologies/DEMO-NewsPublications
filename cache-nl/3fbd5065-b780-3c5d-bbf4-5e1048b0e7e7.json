{"id": "3fbd5065-b780-3c5d-bbf4-5e1048b0e7e7", "title": "Hanneke\u2019s afhaalmenu: je moet er snel bij zijn", "url": "https://trouw.nl/recepten/hanneke-s-afhaalmenu-je-moet-er-snel-bij-zijn~b12f1b31/", "summary": "Dan zijn de zeventig driegangenmenu\u2019s vergeven en moet je weer een week wachten op gekonfijte \u00advarkenswangen, wildzwijnstoof, of fricass\u00e9e de St. Jacques.\nHaar \u00aduiensoep is beroemd, net als haar pat\u00e9 en croute en kippen\u00adlevertjesparfait.\nSinds de tweede coronagolf \u00adhebben de meeste restaurants zich noodgedwongen op het afhaalconcept gestort, niet altijd met evenveel succes.\nTwaalf kilo aardappels kosten haar een \u00addagdeel.\nSchep uit de pan, roer de aanbaksels los met een scheutje water en deponeer vis \u00e9n vocht bij de kokendhete rodewijnsaus.", "paragraphs": ["Elke zondag rond het middaguur is het zaak om de telefoon bij de hand te \u00adhouden. Dan appt Hanneke Schouten namelijk haar vrijdagse afhaalmenu naar haar telefoonlijst. Normaal \u00adgesproken runt ze in haar eentje het mini-restaurant Bouchon du Centre in Amsterdam, maar \u00adintussen is ze noodgedwongen overgestapt op \u00e9\u00e9n keer in de week take-away. Doorgaans is ze in een kwartiertje strak uitverkocht. Wie niet op tijd terugappt, vist achter het net. Dan zijn de zeventig driegangenmenu\u2019s vergeven en moet je weer een week wachten op gekonfijte \u00advarkenswangen, wildzwijnstoof, of fricass\u00e9e de St. Jacques. Haar \u00aduiensoep is beroemd, net als haar pat\u00e9 en croute en kippen\u00adlevertjesparfait.", "Sinds de tweede coronagolf \u00adhebben de meeste restaurants zich noodgedwongen op het afhaalconcept gestort, niet altijd met evenveel succes. Maar Schouten gooide al meteen in het voorjaar het roer om, want ja, de vaste lasten. Je kunt haar gerust een doorgewinterde \u00adveteraan noemen. Al decennialang doet ze alles in haar uppie, dus naast heerlijke menu\u2019s \u00adbedenken en bereiden kan ze vooral heel goed plannen en \u00adorganiseren. Al is de lol er wel vanaf, bekent ze aan de telefoon. Zeventig porties vis pocheren is vijf uur werk, nog los van drie uur voor de saus. Twaalf kilo aardappels kosten haar een \u00addagdeel. \u201cNogal monomaan \u00adproductiewerk\u201d, verzucht ze monter. \u201cMensen staan er helemaal niet bij stil dat ik nu veel minder inkomsten heb, maar wel veel meer werk, plus nog eens drie keer zoveel administratie. Gelukkig kan ik niet zonder koken, maar verder is het echt overleven.\u201d", "Ze mist de \u00advariatie en de interactie. Al is ze blij met haar trouwe klantenkring. Voor iedereen die erbij wil op de app-lijst zegt ze: kom \u00adliever straks een keer bij me eten, als ik weer open ben. Ze hoopt op eind januari.", "Thuis maakte ik een kleine \u00adportie na van haar zeewolf \u2018en meurette\u2019. Gebaseerd op de Bourgondische klassieker van gepocheerd ei in rodewijnsaus, maar dan dus met vis.", "Het hoort eigenlijk met zoetwatervis, maar zeewolf werkt ook goed.", "Beeld Karin Luiten", "Zeewolf \u2018en meurette\u2019 (vis in rodewijnsaus)", "(Nodig voor 4 personen)", "\u2022 600 g stevige witvisfilet (zeewolf of snoek)", "\u2022 500 ml lichte rode wijn (bijv. beaujolais)", "\u2022 200 g lekkere spekjes (van de slager)", "\u2022 250 g kastanjechampignons", "\u2022 1 ui", "\u2022 75 g zilveruitjes (potje)", "\u2022 50 g boter", "\u2022 3 takjes tijm", "\u2022 1 afgestreken eetl bloem", "\u2022 zout & peper uit de molen", "Bereiding", "Snij de vis in handzame stukken, bestrooi met wat zout en zet apart, daar wordt hij steviger van.", "Snipper de ui, snij de champignons in vieren. Smelt de helft van de boter in een braadpan en laat ui, champignons en spekjes samen 10 minuten zachtjes bakken. Schep de bloem erdoor. Giet de wijn erbij, plus peper en losgeriste tijm. Breng aan de kook en laat zonder deksel 15 minuten op laag vuur sudderen en inkoken. Doe de uitgelekte zilveruitjes erbij. Proef op zout en peper. Dit kan prima van tevoren, dan warmt u de saus daarna weer op. Dan heeft u intussen tijd om bijvoorbeeld wat (Roseval) aardappeltjes en broccoli te koken voor erbij.", "Laatste moment: verhit een grote koekepan en smelt de rest van de boter erin. Bak de vis heel kort even rondom aan. Schep uit de pan, roer de aanbaksels los met een scheutje water en deponeer vis \u00e9n vocht bij de kokendhete rodewijnsaus. Pocheer 3 minuten onder een deksel. Serveer in diepe borden.", "Tip:", "Of doe de afhaalmethode van Hanneke: koude saus en aangebakken vis in een ovenschaal en dan 20 minuten garen in een voorverwarmde oven (180 \u00b0C).", "Karin Luiten geeft een moderne draai aan klassieke gerechten. Tips: info@kokenmetkarin.nl."], "authors": ["Karin Luiten"], "keywords": ["snel", "bij", "van", "het", "op", "maar", "vis", "zijn", "met", "moet", "hannekes", "je", "afhaalmenu", "en", "een", "ze", "haar", "er"], "pubDate": "2020-11-28T01:00:37+01:00", "publicationId": "b66cd8e4-4294-3571-bcd7-e490527f1a48"}