{"id": "11f7a0ee-ea52-34ef-9945-7fd4e0a76150", "title": "Limburgse verpleeghuizen vragen uitzondering privacywet: \u2018We willen inzicht in vaccinatiegraad\u2019", "url": "https://www.trouw.nl/zorg/limburgse-verpleeghuizen-vragen-uitzondering-privacywet-we-willen-inzicht-in-vaccinatiegraad~bf3c4326/", "summary": "Om dat te voorkomen, willen ze weten of hun medewerkers zijn gevaccineerd.\nDoor de Algemene Verordening gegevensbescherming, of kortweg de privacywet, zijn medewerkers echter niet verplicht om te melden of ze al dan niet zijn inge\u00ebnt.\nDat zou periodiek kunnen.\u201d Mocht dat toch niet mogelijk zijn, dan vragen de briefschrijvers de minister om een grondslag te cre\u00ebren waarop deze registratie wel mogelijk is.\nSeverens benadrukt hoe belangrijk het is om de vaccinatiegraad te weten.\nAls we de vaccinatiegraad weten, kunnen we kijken waar we kunnen versoepelen.\u201d Hoe hoog moet de vaccinatiegraad zijn voordat die bescherming biedt?", "paragraphs": ["Veertien zorginstellingen, waaronder twee ziekenhuizen, schrijven in een brief aan minister Hugo de Jonge van Volksgezondheid dat ze zich zorgen maken over het besmettingsgevaar van medewerkers. Om dat te voorkomen, willen ze weten of hun medewerkers zijn gevaccineerd.", "Door de Algemene Verordening gegevensbescherming, of kortweg de privacywet, zijn medewerkers echter niet verplicht om te melden of ze al dan niet zijn inge\u00ebnt. De zorginstellingen vragen daarom of de minister een uitzondering wil maken. Dat kan met behoud van de privacy, betoogt bestuurslid Trudie Severens van Sevagram, een organisatie voor ouderenzorg. Ze is woordvoerder namens de veertien instellingen die de brief ondertekenden. \u201cWij willen inzicht in de vaccinatiegraad. Dus we hoeven niet afzonderlijk van elke medewerker te weten of hij of zij wel gevaccineerd is, maar wel hoe hoog de vaccinatiegraad is op elke afdeling.\u201d", "Als er geen grondslag is, moet die er komen", "Volgens Severens lijkt er ruimte in de privacywet te zijn om vaccinaties te registreren, mits het niet herleidbaar is tot individuen en alleen een bevoegde beroepsbeoefenaar toegang heeft en dit registreert. \u201cIn ons geval zou bijvoorbeeld de bedrijfsarts per afdeling kunnen kijken hoe hoog de vaccinatiegraad is. Dat zou periodiek kunnen.\u201d Mocht dat toch niet mogelijk zijn, dan vragen de briefschrijvers de minister om een grondslag te cre\u00ebren waarop deze registratie wel mogelijk is.", "Severens benadrukt hoe belangrijk het is om de vaccinatiegraad te weten. \u201cIn een verpleeghuis wonen mensen, daar wil je het welzijn bevorderen. Nu mag er beperkt bezoek komen, en is een arm om iemand heen slaan onmogelijk. Als we de vaccinatiegraad weten, kunnen we kijken waar we kunnen versoepelen.\u201d Hoe hoog moet de vaccinatiegraad zijn voordat die bescherming biedt? Die norm is volgens Severens nog niet vastgesteld. \u201cDe meningen schommelen tussen de 70 en 80 procent.\u201d", "Uit een enqu\u00eate van vakbond FNV in december onder negenduizend zorgmedewerkers bleek dat 20 procent van hen geen vaccinatie wil. 14 procent twijfelt nog. Sevagram is een campagne begonnen om informatie over het vaccineren zo veel mogelijk onder het personeel te verspreiden, met als doel de vaccinatiebereidheid te verhogen. \u201cWe hebben mensen die principieel geen vaccinatie willen, of mensen die huiverig zijn omdat het nog zo nieuw is\u201d, zegt Severens. \u201cDe druk opvoeren is niet ons doel, meer informatie over hoe we onze cli\u00ebnten en medewerkers kunnen beschermen, wel.\u201d", "Lees ook:", "Zorgmedewerkers gaan bij vaccinatie voor kwetsbaren en dat stuit op veel kritiek", "Keer op keer hamerde de Gezondheidsraad erop om ouderen en kwetsbare mensen als eersten te vaccineren. Vooral omdat het eerste vaccin zo opvallend goed bij deze groep werkt. Toch gaan de eerste honderdduizend prikken in de armen van relatief gezonde jonge mensen. Is dat erg?", "Deze Nederlanders hebben vaccinvrees: \u2018Ik word voor hersenloos uitgemaakt, maar ik studeer mij suf op alles\u2019", "Een op de vijf Nederlanders heeft vaccinvrees: zij willen zich waarschijnlijk of zeker niet laten inenten tegen corona. Wat zijn hun beweegredenen? \u2018Ik wil geen proefkonijn zijn.\u2019"], "authors": ["Irene Schoenmacker"], "keywords": ["zijn", "van", "vragen", "limburgse", "en", "verpleeghuizen", "een", "om", "privacywet", "te", "vaccinatiegraad", "inzicht", "het", "uitzondering", "niet", "dat", "willen"], "pubDate": "2021-01-11T13:26:47Z", "publicationId": "b66cd8e4-4294-3571-bcd7-e490527f1a48"}