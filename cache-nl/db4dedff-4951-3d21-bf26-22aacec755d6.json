{"id": "db4dedff-4951-3d21-bf26-22aacec755d6", "title": "Hoge huur duwt winkeliers Rome richting bankroet", "url": "https://nrc.nl/nieuws/2020/12/15/hoge-huur-duwt-winkeliers-rome-richting-bankroet-a4024011", "summary": "Hij had nog niet groots ingeslagen voor de zomer, en denkt dat zijn omzetdaling beperkt blijft tot 30 procent.\n\u201eDe schade van de twee maanden lockdown van het voorjaar heb ik voor een groot deel ingehaald\u201d, vertelt hij.\nEn Cousin zegt dat hij zich gelukkig prijst dat hij met zijn huisbaas een tijdelijke halvering van de huur heeft kunnen afspreken.\nEr komen simpelweg geen pelgrims meer naar de paus.\u201dVrijwel alle winkels in het historische centrum van Rome lijden eronder dat het toerisme is stilgevallen.\n\u201eDat is een buitencategorie.\u201d Als er \u00e9\u00e9n ding is dat het kabinet zou moeten doen, zegt hij, is het interveni\u00ebren in die huren.", "paragraphs": ["\u2018Zestig procent minder omzet, en dan valt het hier nog mee.\u201d Boven haar gezichtsmasker staan de ogen van Silvia De Lena berustend. Ze kan vrij rondlopen in haar kledingwinkeltje. Klanten zijn er toch niet. Het voorjaar was al een drama, zegt ze. Nu is het niet veel beter, en dan dreigt de regering ook nog de sindsdien herwonnen winkelvrijheid verder in te dammen.", "Het verhaal is overal hetzelfde in de Via Jenner, een winkelstraat in een middenstandswijk in Rome. Caterina Castagna staat in een andere zaak voor damesmode en plukt mismoedig aan haar mooie trui. \u201eAls mensen binnen moeten blijven, kopen ze geen nieuwe kleren, dan kan je ook wat eenvoudigs aantrekken.\u201d", "Josef Cousin, in de herenmode, vindt dat hij geluk heeft gehad dat de lockdown dit voorjaar aan het einde van het winterseizoen kwam. Hij had nog niet groots ingeslagen voor de zomer, en denkt dat zijn omzetdaling beperkt blijft tot 30 procent.", "Cesare Marini, al 36 jaar in het ondergoed, is nog minder pessimistisch en rekent op min twintig procent. \u201eDe schade van de twee maanden lockdown van het voorjaar heb ik voor een groot deel ingehaald\u201d, vertelt hij. \u201eMensen hebben toch ondergoed nodig.\u201d", "De meeste winkeliers in de via Jenner in Rome denken dat ze uiteindelijk net het hoofd boven water kunnen houden. De lockdown van het voorjaar, toen alle niet-essenti\u00eble winkels in Itali\u00eb van begin maart tot halverwege mei dicht bleven, is een enorme klap geweest \u2013 al is die voor sommigen harder aangekomen dan voor anderen. Een groot verschil daarbij is hoe zwaar de vaste lasten drukken.", "\u201eGoddank heb ik mijn zaak in eigendom\u201d, zegt De Lena. Hetzelfde geldt voor Marini, van het ondergoed. En Cousin zegt dat hij zich gelukkig prijst dat hij met zijn huisbaas een tijdelijke halvering van de huur heeft kunnen afspreken.", "Alleen de luxemerken overleven", "In deze straat zie je ook maar \u00e9\u00e9n winkelpand leeg staan. Toch is de stemming somber. Had de voorzitter van de middenstandsverening Confcommercio , Carlo Sangalli, niet net gewaarschuwd voor \u201eongekende verliezen\u201d dit jaar in de sector? Volgend jaar zullen die zeker nog doorwerken, voorspelde hij. Door de lockdown en alle andere inperkingen doet de consumptie in 2020 \u201eeen stap terug van 25 jaar\u201d, rekende hij voor. Hij protesteerde fel dat de zaken in de 1.300 winkelcentra in Itali\u00eb extra lijden omdat die malls in het weekeinde moeten sluiten.", "Hier zijn alleen de twee jonge vrouwen bij de juwelier, die met grote letters \u2018Wij kopen goud\u2019 op de gevel heeft gezet, niet in mineur. \u201eWe hebben het razend druk\u2019\u2019, zegt Ludovica. De vraag of hier veel mensen juwelen te koop aanbieden om rond te komen, blijft onbeantwoord. \u201eGeen tijd nu. Kom later maar terug.\u201d", "\u201eWe hebben het hier moeilijk, maar in het centrum zijn de problemen pas echt groot\u201d, vertelt De Lena. Zij heeft nog een winkel in de wijk Prati, tegen het Vaticaan aan. \u201eMaar daar verkoop ik nog minder. Er komen simpelweg geen pelgrims meer naar de paus.\u201d", "Vrijwel alle winkels in het historische centrum van Rome lijden eronder dat het toerisme is stilgevallen. Op deze doordeweekse dag heerst er in de luxe Via dei Condotti, met winkels van Gucci, Bulgari, Ferragamo, Jimmy Choo, Herm\u00e8s, Cartier, geen kerstdrukte. In veel winkels drentelen stijlvol geklede mannen en vrouwen heen en weer, wachtend op klanten. Deze zaken zijn nog open: de grote luxemerken kunnen het wel uitzingen en willen deze toplocatie niet kwijt.", "Twee straten verder, in de Via Frattina, net iets minder sjiek maar nog altijd een toplocatie, hangen op zeker vijftien neergelaten rolluiken plakkaten met \u2018te huur\u2019. Deze winkels hebben de combinatie van de opgedroogde stroom toeristen en de hoge huren niet overleefd.", "\u201eHet is eigenlijk niet te doen zo\u201d, zegt Gippa Ottorini. Zij staat achter de toonbank in een winkel in een zijstraatje, waar \u2018Truffels, wijn en olie\u2019 op de gevel staat. Achter haar liggen wat witte truffels, voor 2.500 euro per kilo. \u201eWij verkopen vooral aan toeristen en die komen niet meer. Ik hoop dat er snel een vaccin komt.\u201d", "Schuin ertegenover is Boutique Central, voornamelijk kleding. \u201eVoor vrijwel alle winkels hier in het centrum geldt dat de omzet met 80 procent is gedaald\u201d, zegt uitbater Marco Pavoncelli. \u201eWij verkochten aan Europeanen, Amerikanen, Russen. Nu: aan niemand.\u201d", "Hij vertelt dat hij een paar jaar in het onroerend goed in het centrum heeft gewerkt, en ziet de hoge huurprijzen als de doodsteek. Voor zijn zaak, 65 vierkante meter, betaalt hij 9.000 euro huur per maand. Maar eenzelfde winkel aan de Via del Corso, de grote en gewilde parallelstraat, heeft een maandhuur van wel 35.000 euro, zegt hij. En de via dei Condotti? \u201eDat is een buitencategorie.\u201d Als er \u00e9\u00e9n ding is dat het kabinet zou moeten doen, zegt hij, is het interveni\u00ebren in die huren. \u201eJe kunt dat niet meer aan de markt overlaten. Onze situatie is nu echt dramatisch.\u201d", "Een versie van dit artikel verscheen ook in NRC Handelsblad van 16 december 2020"], "authors": ["Marc Leijendekker", "Leestijd Minuten"], "keywords": ["van", "dat", "nog", "duwt", "zegt", "bankroet", "een", "niet", "en", "richting", "huur", "rome", "winkeliers", "hij", "voor", "hoge", "het"], "pubDate": "2020-12-15T00:00:00Z", "publicationId": "523804ef-c522-3326-9bed-36886aac98cb"}