{"id": "5c79b0f2-9ed8-3d15-9797-32a64f937ef4", "title": "Atlete Andrea Deelstra volledig hersteld van allergische shock na marathon in Valencia: 'Ik had nog wel op het etiket gekeken, maar mijn Spaans is niet zo goed'", "url": "https://www.dvhn.nl/sport/Atlete-Andrea-Deelstra-volledig-hersteld-van-allergische-shock-na-marathon-in-Valencia-26267596.html", "summary": "Met een ambulance werd ze afgevoerd naar het ziekenhuis, dat ze inmiddels weer heeft verlaten.\nIk had nog wel op het etiket gekeken, maar mijn Spaans is niet zo goed.\n,,Volgens hen was er een kans dat ik weer in een shock kon raken wanneer de medicijnen na 24 uur zouden zijn uitgewerkt.\n,,Ik liep een periode op een schema van 2.25.\nIk verwacht niet dat er nog meer de limiet gaan halen.\u2019\u2019", "paragraphs": ["Atlete Andrea Deelstra klinkt na haar plotselinge opname in een Spaans ziekenhuis weer uiterst opgewekt.", "De Drentse liep zondag op de marathon van Valencia de limiet voor de Olympische Spelen in Japan, maar kon daar na de race niet lang van genieten. Deelstra nuttigde na de race iets wat ze beter niet had kunnen eten en raakte in een allergische shock. Met een ambulance werd ze afgevoerd naar het ziekenhuis, dat ze inmiddels weer heeft verlaten.", "Ontzettende honger", ",,Ik had na de wedstrijd ontzettende honger\u2019\u2019, vertelt Deelstra, die vier jaar geleden in Rio de Janeiro al eens aan de Spelen meedeed. ,,Ik was door mijn voorraadje eten heen en heb toen iets gegeten wat ik beter niet had kunnen doen. Want ik ben allergisch voor verschillende zaken. Ik had nog wel op het etiket gekeken, maar mijn Spaans is niet zo goed. Er zat in dat eten dus iets waar ik allergisch voor ben.\u2019\u2019", "Het gevolg was dat de 35-jarige marathonloopster in een shock raakte en volkomen van de wereld was. ,,Iedereen schrok, ook mijn vriend en manager die erbij waren. Er werd een ambulance gebeld die me naar het ziekenhuis bracht.\u2019\u2019", "Tegen de wil van de artsen", "Daar werd Deelstra uitgebreid onderzocht en kreeg ze medicijnen. Daardoor knapte ze langzamerhand op, waardoor ze uren later het ziekenhuis kon verlaten. Overigens tegen de wil van de artsen, die haar nog wel een nachtje hadden willen houden. ,,Volgens hen was er een kans dat ik weer in een shock kon raken wanneer de medicijnen na 24 uur zouden zijn uitgewerkt. Maar dat is niet gebeurd. Ik heb nergens meer last van.\u2019\u2019", "Vandaar dat de atlete maandagavond in het vliegtuig kon stappen om met haar vriend naar Nederland te reizen. Er is een pak van haar hart gevallen, nu ze na diverse mislukte pogingen met een tijd van 2.28,28 onder de olympische limiet heeft gelopen. Ze bleef slechts 2 seconden onder de limiet, maar de Drentse had volgens eigen zeggen de situatie onder controle. ,,Ik keek 800 meter voor het einde op mijn klok en daarna weer op 600 meter en zag dat als ik zo zou doorlopen de limiet ging halen.\u2019\u2019", "Koude wind", "Het werd in de laatste kilometers nog wat spannender dan de bedoeling was, nadat Deelstra met kramp te maken kreeg. Daardoor leverde ze tijd op haar schema in. ,,Ik liep een periode op een schema van 2.25. Dat was een verbetering van mijn persoonlijk record geweest, maar er stond in Valencia een behoorlijk koude wind. Ik had koude benen. Dat sloeg op mijn spieren. Ik weet zeker dat als het warmer was geweest ik ook een PR had gelopen. Het was een mooi parcours dat me lag.\u2019\u2019", "De uit Dwingeloo afkomstige atlete gaat de komende weken eerst uitrusten om daarna de trainingen richting Olympische Spelen weer op te pakken. Ze verwacht niet nog een marathon te moeten lopen om met andere Nederlandse lopers voor een plek in het olympische team af te moeten rekenen. ,,Er mogen drie atletes voor Nederland in Japan meedoen. Daar zit ik nu bij. Ik verwacht niet dat er nog meer de limiet gaan halen.\u2019\u2019"], "authors": ["Sjoerd Jansen"], "keywords": ["zo", "van", "spaans", "nog", "het", "op", "shock", "ik", "volledig", "valencia", "niet", "een", "dat", "ze", "en", "er", "wel"], "pubDate": null, "publicationId": "bb59becc-5bf6-3c6d-8cdd-d41716890d16"}