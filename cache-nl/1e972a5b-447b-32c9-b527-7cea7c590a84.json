{"id": "1e972a5b-447b-32c9-b527-7cea7c590a84", "title": "De Britten bereiden zich stilletjes voor op het allerergste", "url": "https://www.parool.nl/wereld/de-britten-bereiden-zich-stilletjes-voor-op-het-allerergste~bc0c3c7f/", "summary": "Buiten de bestrijding van het coronavirus heeft de Britse premier Johnson nog altijd een tweede hoofdpijndossier: Brexit.\nTegen de achtergrond van dat alles is het de bedoeling dat het vertrek uit de Europese Unie per 1 januari zijn beslag krijgt.\nMaar er is met iets meer dan een maand voor de deadline nog altijd geen akkoord met Brussel.\nLos van de mogelijke ontwrichtende effecten op de Britse samen\u00adleving zal dat een enorm gat slaan in de Britse financi\u00ebn.\nLater op woensdag verdedigt Sunak in het Lagerhuis de jaarrekening van zijn departement en de rijksbegroting voor komend jaar.", "paragraphs": ["Buiten de bestrijding van het coronavirus heeft de Britse premier Johnson nog altijd een tweede hoofdpijndossier: Brexit. Beeld Hollandse Hoogte / AFP", "In de komende maanden zou zich een \u2018perfecte storm\u2019 kunnen vormen boven het Verenigd Koninkrijk, met wolken in de vorm van Covid-19, een stevig griepseizoen en hevige overstromingen of ander natuurgeweld.", "", "Tegen de achtergrond van dat alles is het de bedoeling dat het vertrek uit de Europese Unie per 1 januari zijn beslag krijgt. Maar er is met iets meer dan een maand voor de deadline nog altijd geen akkoord met Brussel.", "Publieke onrust", "In een gelekt overheidsdocument uit september wordt een aantal \u2018re\u00eble worstcasescenario\u2019s\u2019 geschetst voor verschillende sectoren: van beleidsvorming en gezondheidszorg tot oliehandel en voedselvoorziening. Zo kunnen handelsbelemmeringen aan de grens op korte termijn voor tekorten aan bepaald voedsel zorgen en de prijs daarvan omhoog stuwen. Die food insecurity zal \u2013 als het zich voordoet \u2013 vooral huishoudens met lage inkomens raken.", "Ook kan de toegang tot sociale voorzieningen worden uitgehold, net als het economisch vertrouwen. Directe gevolgen van die economische chaos \u00advari\u00ebren van publieke onrust tot een \u2018nationale mentale gezondheids\u00adcrisis\u2019. In alle gevallen zal de invloed het grootst zijn op lage inkomensgroepen.", "Er moet aan het ernstige memo niet te zwaar worden getild, zegt een regeringswoordvoerder tegen The Guardian. Het document maakt simpelweg deel uit van de \u2018intensieve voorbereiding\u2019 van de regering-Johnson.", "Royale tegemoetkomingen", "Veel zal ervan afhangen of het Verenigd Koninkrijk en de Europese Unie er voor het einde van dit jaar in slagen hun scheiding ordentelijk te regelen. Los van de mogelijke ontwrichtende effecten op de Britse samen\u00adleving zal dat een enorm gat slaan in de Britse financi\u00ebn.", "Gouverneur van de Bank of England Andrew Bailey zei deze week in het parlement dat geen deal zeer schadelijk wordt voor het land, erger nog dan Covid-19. Minister van Financi\u00ebn Rishi Sunak heeft zich in de pandemie populair gemaakt met royale tegemoetkomingen aan burgers en het bedrijfsleven, volgens ingewijden vaak hoger dan premier Johnson verstandig achtte. Daarvoor moest de overheid wel meer dan 372 miljard pond lenen, meldde het Office for Budget Responsibility dinsdag.", "Later op woensdag verdedigt Sunak in het Lagerhuis de jaarrekening van zijn departement en de rijksbegroting voor komend jaar."], "authors": ["David Van Unen"], "keywords": ["zal", "stilletjes", "bereiden", "van", "dan", "allerergste", "het", "op", "met", "een", "zich", "en", "dat", "britten", "voor"], "pubDate": "2020-11-25T11:18:28+01:00", "publicationId": "a3002aeb-6d5a-3894-adcb-0212effbc567"}