{"id": "9ae6378b-0c06-3177-93ec-0af5b32fdcfc", "title": "Werkloosheid afgelopen kwartaal weer licht opgelopen", "url": "https://volkskrant.nl/economie/werkloosheid-afgelopen-kwartaal-weer-licht-opgelopen~b9f1bdc4/", "summary": "Dit aantal is nog altijd veel lager dan tijdens de vorige piek, in het vroege voorjaar van 2014.\nDe stijging van de werkloosheid zal vermoedelijk aanhouden: volgend jaar zal de werkloosheid oplopen naar 6,5 procent, voorspelde het Centraal Planbureau (CPB).\nDat de werkloosheid toch stijgt, komt doordat meer mensen zich op de arbeidsmarkt hebben gemeld.\nForse krimp investeringen voorbijHet CBS publiceerde donderdag ook de investeringen, een andere indicator voor de stand van de economie.\nHet lijkt erop dat de omstandigheden voor investeringen in de maand augustus minder ongunstig zijn dan in juni, zoals het CBS het formuleert.", "paragraphs": ["Uitzendbureau Randstad. De werkloosheid stijgt. Tegelijkertijd hebben zich meer nieuwe mensen op de arbeidsmarkt gemeld. Beeld ANP XTRA", "In totaal zijn nu 419 duizend Nederlanders werkloos. Dit aantal is nog altijd veel lager dan tijdens de vorige piek, in het vroege voorjaar van 2014. Toen waren 699 duizend Nederlanders werkloos.", "De stijging van de werkloosheid zal vermoedelijk aanhouden: volgend jaar zal de werkloosheid oplopen naar 6,5 procent, voorspelde het Centraal Planbureau (CPB). Het CPB toonde zich eerder deze week relatief optimistisch, maar stelt als belangrijk voorbehoud dat er geen nieuwe grootschalige lockdowns komen. Gebeurt dat wel, dan verandert het economische plaatje.", "Het aantal Nederlanders dat werkt, stijgt overigens ook weer. Gemiddeld kwamen er het afgelopen kwartaal maandelijks achtduizend werkenden bij. Dat de werkloosheid toch stijgt, komt doordat meer mensen zich op de arbeidsmarkt hebben gemeld.", "Forse krimp investeringen voorbij", "Het CBS publiceerde donderdag ook de investeringen, een andere indicator voor de stand van de economie. Die is in juni flink lager dan een jaar eerder, maar de snelheid waarmee investeringen krimpen, is een stuk kleiner dan in de voorgaande twee maanden, constateert het statistiekbureau. Aan personenauto\u2019s, vrachtwagens en bestelauto\u2019s werd minder geld uitgegeven, de bestedingen aan infrastructuur en gebouwen groeiden. Het lijkt erop dat de omstandigheden voor investeringen in de maand augustus minder ongunstig zijn dan in juni, zoals het CBS het formuleert.", "Onder consumenten heerst echter onverminderd een mineurstemming, constateert het CBS. Het consumentenvertrouwen noteert deze maand min 29, tegen min 26 in juli. De afgelopen twintig jaar stond de barometer op gemiddeld min 6. De Nederlandse consument hikt nu meer dan vorige maand aan tegen grote aankopen.", "Ook nu geldt dat het vertrouwen nog altijd hoger is dan tijdens de nasleep van de financi\u00eble crisis: in 2013 bedroeg het consumentenvertrouwen min 41, een historisch dieptepunt.", "Hoe staat de economie ervoor na corona? Corona zet de toekomst van jongeren in de wacht: \u2018Het zag er zo rooskleurig uit\u2019 PvdA wil 50 miljard euro voor derde noodpakket en investeringen Er is weinig reden voor optimisme nu corona allerminst verslagen blijkt, constateerde het CBS vorige week op basis van \u2018catastrofale\u2019 cijfers"], "authors": ["Bard Van De Weijer"], "keywords": ["weer", "van", "dat", "werkloosheid", "opgelopen", "afgelopen", "dan", "een", "licht", "investeringen", "voor", "op", "kwartaal", "het", "nu"], "pubDate": "2020-08-20T07:41:00Z", "publicationId": "1a359314-37ee-33a8-8de7-301d3eb2ed28"}