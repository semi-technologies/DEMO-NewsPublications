{"id": "3f12f4fd-6d2b-3669-8077-4c3a9913a5c8", "title": "Aan de hand van Ibrahimovic is Milan na tien jaar terug aan de top", "url": "https://volkskrant.nl/sport/aan-de-hand-van-ibrahimovic-is-milan-na-tien-jaar-terug-aan-de-top~bd3320be/", "summary": "Beeld EPADe 2-0-overwinning van zondag bij Benevento, waar toevalligerwijs voormalig clublegende Filippo Inzaghi aan het roer staat, toont de groei van Milan.\nTerwijl Milan het laatste uur met tien man speelt in Campani\u00eb, na een rode kaart voor midmid Sandro Tonali.\nSportonderzoeksorganisatie Cies berekende dat Milan, met een gemiddelde leeftijd van 24,5 jaar, dit seizoen het jongste basiselftal in de grote vijf Europese competities heeft.\nVan Pirlo tot Clarence Seedorf, van Massimo Ambrosini tot Gennaro Gattuso, van Alessandro Nesta tot Paolo Maldini \u2013 bij Milan bleef een topspeler minstens een decennium goed.\nKeeper Gianluigi Donnarumma is pas 21 jaar oud, maar al aan zijn zesde seizoen bezig als eerste keeper bij Milan.", "paragraphs": ["Andrea Conti (rechts) in actie voor AC Milan in de wedstrijd tegen Benevento Calcio. Milan won met 2-0. Beeld EPA", "De 2-0-overwinning van zondag bij Benevento, waar toevalligerwijs voormalig clublegende Filippo Inzaghi aan het roer staat, toont de groei van Milan. Want ook zonder de drie sterspelers (Zlatan Ibrahimovic, spelmaker Isma\u00ebl Bennacer en linksback Theo Hern\u00e1ndez) blijft de ploeg van trainer Stefano Pioli ongeslagen. Terwijl Milan het laatste uur met tien man speelt in Campani\u00eb, na een rode kaart voor midmid Sandro Tonali.", "Jeugdige revolutie", "Milans verrassende sprint richting de koppositie werd ingezet door een ontketende Ibrahimovic. Met tien goals in zes competitieduels tartte de Zweedse superster elke leeftijdsgebonden natuurwet in het topvoetbal. Toegegeven, hij is nooit een man van conventies geweest, maar pieken als 39-jarige is uitzonderlijk.", "De rest van de selectie bestaat veelal uit jonkies. Sportonderzoeksorganisatie Cies berekende dat Milan, met een gemiddelde leeftijd van 24,5 jaar, dit seizoen het jongste basiselftal in de grote vijf Europese competities heeft.", "Met nieuwkomer Tonali (20), die zowel qua uiterlijk als zwierige passing doet denken aan zijn Milan-idool Andrea Pirlo, de onvermoeibare Belgische rechtsbuiten Alexis Saelemakers (21) en de even grillige als getalenteerde Portugese aanvaller Rafael Le\u00e3o (21) breken dit seizoen drie serieuze talenten door in San Siro.", "Nieuwe clublegendes", "Het laatste \u2018Gouden Milan\u2019 was het boegbeeld van continu\u00efteit. Van Pirlo tot Clarence Seedorf, van Massimo Ambrosini tot Gennaro Gattuso, van Alessandro Nesta tot Paolo Maldini \u2013 bij Milan bleef een topspeler minstens een decennium goed.", "Maldini, de duurzaamste aller slijtagevrije Milan-legendes, is inmiddels technisch directeur bij de club waar hij 25 seizoenen uitblonk als verdediger. Als technisch directeur begrijpt hij dat er spelers moeten zijn die het Milan-dna seizoen in, seizoen uit zullen uitdragen. In dat opzicht heeft hij drie \u2018bouwblokken\u2019 voor de toekomst.", "Keeper Gianluigi Donnarumma is pas 21 jaar oud, maar al aan zijn zesde seizoen bezig als eerste keeper bij Milan. Waar Donnarumma Itali\u00eb\u2019s hoop in het doel is, is ploeggenoot Alessandro Romagnoli dat als voorstopper. De linksbenige dekkingsspecialist is uitgegroeid tot aanvoerder en de betrouwbaarste verdediger in de Serie A. De 24-jarige rechtsback Davide Calabria, die al sinds zijn 9de bij Milan speelt, is de volgende kandidaat om tot het clubinterieur te gaan behoren.", "Toeval", "Hoewel de heropleving van Milan hoopvol stemt, is enige voorzichtigheid geboden. Want na jaren wanbeleid is er nog altijd explosiegevaar. Daarvoor hoef je alleen te kijken naar de situatie rondom de geliefde en gevierde hoofdtrainer.", "Pioli zou de selectie en resultaten stabiel houden, totdat voormalig Leipzig-baas Ralf Rangnick de boel zou overnemen deze zomer. Vanwege een paar goede maanden kreeg een langer verblijf van Pioli plots de voorkeur boven een tactische revolutie onder de Duitse oefenmeester.", "De ploeg van Pioli, Maldini en Ibrahimovic mag nu laten zien dat het paniekerig varen op dagkoersen tot het verleden behoort in de voetbalhoofdstad van Itali\u00eb, waar Milan en eeuwige rivaal Inter momenteel op plek \u00e9\u00e9n en twee op de ranglijst prijken."], "authors": ["Sam Planting"], "keywords": ["tot", "van", "jaar", "en", "een", "bij", "dat", "aan", "tien", "als", "seizoen", "hand", "het", "terug", "ibrahimovic", "milan"], "pubDate": "2021-01-03T20:34:06Z", "publicationId": "1a359314-37ee-33a8-8de7-301d3eb2ed28"}