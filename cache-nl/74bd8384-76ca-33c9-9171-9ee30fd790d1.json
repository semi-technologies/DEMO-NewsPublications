{"id": "74bd8384-76ca-33c9-9171-9ee30fd790d1", "title": "Heel Lansingerland (ruim 60 duizend inwoners) wordt getest op corona na uitbraak op basisschool", "url": "https://volkskrant.nl/nieuws-achtergrond/heel-lansingerland-ruim-60-duizend-inwoners-wordt-getest-op-corona-na-uitbraak-op-basisschool~be9f7beb/", "summary": "Inwoners van het dorp zijn opgeroepen zich te laten testen nu de Britse variant van het coronavirus zich heeft verspreid rond een basisschool.\nHet is de bedoeling dat het testen diezelfde dag al begint.\nIn december werden op de roomskatholieke basisschool Willibrord in Bergschenhoek besmettingen met het Britse coronavirus vastgesteld.\nEen eerste experiment daarmee stond gepland voor Rotterdam, in een wijk met een lage testbereidheid.\nOok hoopt de minister op deze manier ervaring op te doen om vaker grote groepen te testen, bijvoorbeeld rondom evenementen.", "paragraphs": ["Een gezin op weg naar een testlocatie in Bergschenhoek. Inwoners van het dorp zijn opgeroepen zich te laten testen nu de Britse variant van het coronavirus zich heeft verspreid rond een basisschool. Beeld ANP", "Dat maakt burgemeester Pieter van de Stadt van Lansingerland (ruim 60 duizend inwoners) vanmiddag bekend. Daarmee is Lansingerland de eerste gemeente in Nederland waar grootschalig getest gaat worden.", "Vanaf aanstaande woensdag, 13 januari, vallen de eerste uitnodigingen op de mat. Het is de bedoeling dat het testen diezelfde dag al begint. Om te voorkomen dat er lange wachtrijen ontstaan bij het maken van de afspraak, is er een indeling gemaakt aan de hand van postcodegebieden. Bij personen die positief getest worden, wordt ook bron- en contactonderzoek uitgevoerd. Inwoners die nu al klachten hebben, worden opgeroepen zich direct te laten testen.", "In december werden op de roomskatholieke basisschool Willibrord in Bergschenhoek besmettingen met het Britse coronavirus vastgesteld. Ook op een andere basisschool die in hetzelfde gebouw is gevestigd, bleken mensen besmet te zijn met de Britse variant.", "Onderzoek", "GGD Rotterdam-Rijnmond en Erasmus MC deden afgelopen weken al onderzoek naar de uitbraak. De Willibrordschool deelt een gebouw met twee andere basisscholen. Tot nu toe werden alleen docenten, leerlingen en hun huisgenoten opgeroepen zich te laten testen. Uit de eerste testresultaten van ruim 750 mensen bleek vorige week 10 procent besmet te zijn met het coronavirus . Van hen hadden 30 de Britse variant van het virus onder de leden.", "De afgelopen dagen heeft de GGD samen met Erasmus MC extra testcapaciteit georganiseerd zodat inwoners snel en dichtbij kunnen worden getest. De hoop is dat door alle inwoners te testen het virus wordt afgeremd en er meer inzicht ontstaat in de verspreiding ervan. \u2018Met de huidige druk op ons zorgsysteem is het essentieel dat we het coronavirus en dus ook de Britse variant zoveel mogelijk onder controle krijgen\u2019, zegt Marion Koopmans van het Erasmus MC in een persbericht. \u2018Vandaar dat er gekozen is voor deze aanpak.\u2019", "Behalve in het dorp Bergschenhoek (19 duizend inwoners) is de Britse coronavariant inmiddels ook elders in Lansingerland aangetroffen. Vorige week liet de GGD Rotterdam-Rijnmond al weten dat onderzocht werd of de hele gemeente getest kan worden.", "Brandhaard", "Lansingerland is de grootste brandhaard van deze besmettelijke virusvariant in Nederland, met in totaal circa vijftig besmettingen. Een andere \u2018brandhaard\u2019 is Amsterdam, met zes besmettingen. De Britse coronavariant is ook op andere plaatsen vastgesteld, maar nog niet in grote hoeveelheden. Bijna alle besmettingen met deze variant zijn terug te voeren op een bezoek aan Groot-Brittanni\u00eb.", "Minister Hugo de Jonge kondigde al eerder aan grootschalig te willen gaan testen op plekken waar veel besmettingen voorkomen. Een eerste experiment daarmee stond gepland voor Rotterdam, in een wijk met een lage testbereidheid. Er werd nog gezocht naar een tweede locatie. Lansingerland gaat nu als eerste van start met dit \u2018risicogericht grootschalig testen\u2019.", "Het doel van deze aanpak is om met grootschalig testen het aantal besmettingen minimaal terug te brengen naar het niveau van het landelijk gemiddelde. Ook hoopt de minister op deze manier ervaring op te doen om vaker grote groepen te testen, bijvoorbeeld rondom evenementen.", "Maar het Outbreak Management Team (OMT) ziet ook nadelen: er kan een gevoel van schijnveiligheid ontstaan. Een test is een momentopname, maar als mensen negatief getest zijn, gaan ze zich wellicht minder strikt aan de regels houden. Dat kan betekenen dat het virus juist extra kans krijgt zich verder te verspreiden."], "authors": ["Kaya Bouma", "Peter De Graaf"], "keywords": ["heel", "wordt", "inwoners", "getest", "uitbraak", "met", "testen", "te", "ook", "ruim", "van", "duizend", "een", "lansingerland", "britse", "op", "corona", "het", "dat"], "pubDate": "2021-01-11T14:00:33Z", "publicationId": "1a359314-37ee-33a8-8de7-301d3eb2ed28"}