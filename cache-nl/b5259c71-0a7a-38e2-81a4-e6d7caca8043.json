{"id": "b5259c71-0a7a-38e2-81a4-e6d7caca8043", "title": "Waarom zijn er eigenlijk nog kinderbroeken die g\u00e9\u00e9n kniestukken hebben?", "url": "https://volkskrant.nl/columns-opinie/waarom-zijn-er-eigenlijk-nog-kinderbroeken-die-geen-kniestukken-hebben~b50384ab/", "summary": "Gelukkig zijn er steeds meer kinderbroeken die hier wel op ontworpen zijn.\nMaar de vraag is eigenlijk: waarom zijn er \u00fcberhaupt nog broeken die dat n\u00ed\u00e9t hebben?\nWaarom worden die dingen dan niet robuust genoeg ontworpen dat er geen hoesje omheen hoeft?\nMaar ik vind eerlijk gezegd niet-gepersonaliseerde kinderbroeken helemaal prima als dat betekent dat ik er geen kniestukken op hoef te naaien.\nVersterkte knie\u00ebn zijn voor kinderbroeken niet een leuke extra, maar een kernfunctie, en die achteraf toevoegen kost een hoop tijd en moeite tegen suboptimaal resultaat.", "paragraphs": ["Denkfouten in het hedendaags ontwerp gefileerd door innovatie-expert (en cabaretier) Jasper van Kuijk. Deze week: Kinderbroeken.", "Het is me een raadsel waarom er nog kinderbroeken worden verkocht zonder kunststofvezelversterkte kniestukken.", "Wij hebben drie jongens en alle drie zijn ze gezegend met het talent om broeken razendsnel tot ver voorbij de draad te verslijten. Een talent dat, als ik bij ons op het schoolplein rondkijk, niet per se uniek is. De oudste slaagde er een tijdje zelfs in om bij \u00e9lke broek binnen twee weken zijn rechterknie door te slijten, ook bij de leukste, duurste en stevigste exemplaren. Nadat we eerst bij school hadden nagevraagd of ze onlangs de vloeren misschien hadden bekleed met schuurpapier, hebben we hem toch maar eens uitgehoord en bleek hij sinds kort als hobby te hebben om op \u00e9\u00e9n knie door de gang te glijden. Maar ook nadat hij daarmee was gestopt, na enige milde aansporingen door ons (\u2018W\u00e1t doe je?!?!? Hou daar eens heel snel mee op!\u2019), bleven de broeken slijten. I\u00e9ts minder snel en gelijkmatiger over beide knie\u00ebn, maar spelen gebeurt nu eenmaal kruipend over de grond, of dat nu binnen lego\u00ebnd is of buiten met stoepkrijt. Dus vroeg of laat gaan de broeken door (op) de knie\u00ebn.", "Zonde, want ze zijn dus meestal al stuk voordat de jongens eruit gegroeid zijn. En dan hebben wij drie jongens, dus het zou helemaal fijn zijn \u2013 qua kosten, inkoopgedoe en ook qua duurzaamheid \u2013 als broeken door meerdere kinderen gedragen konden worden. Dat gaat ons nu alleen lukken als onze jongste alleen maar in korte broeken zou lopen. Nu is door drie jongetjes gedragen worden misschien wat ambitieus, maar het zou al fijn zijn als een broek twee kinderen meegaat. Of eigenlijk dat \u00fcberhaupt \u00e9\u00e9ntje z\u2019n broek uit kan dragen zonder gaten op de knie\u00ebn.", "Gelukkig zijn er steeds meer kinderbroeken die hier wel op ontworpen zijn. Onder andere Hema en Name It hebben modellen met extra sterke stof bij de knie\u00ebn. Maar de vraag is eigenlijk: waarom zijn er \u00fcberhaupt nog broeken die dat n\u00ed\u00e9t hebben?", "\u2019t Is als bij die hoesjes om mobiele telefoons. Zonder hoesje gaat je telefoon z\u00f3 snel stuk dat je er eigenlijk per definitie een hoesje omheen moet doen. Waarom worden die dingen dan niet robuust genoeg ontworpen dat er geen hoesje omheen hoeft?", "En ok\u00e9, door die kniestukken kun je de broeken \u2013 net als de telefoons \u2013 aanpassen aan je persoonlijke (stijl)voorkeuren. Maar ik vind eerlijk gezegd niet-gepersonaliseerde kinderbroeken helemaal prima als dat betekent dat ik er geen kniestukken op hoef te naaien. Want als \u00edk die kniestukken erop moet zetten kost dat tijd, ze hangen binnen twee wasbeurten weer los \u00e9n het maakt de broek ineens 25 procent duurder.", "Versterkte knie\u00ebn zijn voor kinderbroeken niet een leuke extra, maar een kernfunctie, en die achteraf toevoegen kost een hoop tijd en moeite tegen suboptimaal resultaat. Dus voortaan maar een staalborstel mee naar de winkel en testen.", "Jasper van Kuijk op Twitter: @jaspervankuijk"], "authors": ["Jasper Van Kuijk"], "keywords": ["dat", "nog", "die", "kniestukken", "een", "g\u00e9\u00e9n", "en", "eigenlijk", "maar", "zijn", "kinderbroeken", "waarom", "hebben", "als", "op", "er", "door"], "pubDate": "2020-11-27T12:00:40Z", "publicationId": "1a359314-37ee-33a8-8de7-301d3eb2ed28"}