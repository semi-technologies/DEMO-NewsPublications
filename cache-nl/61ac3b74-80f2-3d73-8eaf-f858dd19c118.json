{"id": "61ac3b74-80f2-3d73-8eaf-f858dd19c118", "title": "FNV sleept Uber voor de rechter", "url": "https://volkskrant.nl/nieuws-achtergrond/fnv-sleept-uber-voor-de-rechter~b022f2c3/", "summary": "Volgens Uber zijn alle chauffeurs die via de app rijden zelfstandig ondernemers.\nUber liet toen weten in gesprek te willen gaan, maar dat is volgens FNV niet voldoende.\nHet is niet voor het eerst dat FNV een grote speler uit de platformeconomie voor de rechter daagt.\nZelfstandigenDaarin stelde de hoogste rechter dat niet de opdrachtovereenkomst leidend moet zijn bij zzp-constructies, maar dat moet worden gekeken hoe die in de praktijk uitpakt.\nDus dat Uber met chauffeurs overeen is gekomen dat zij zelfstandige zijn, betekent niet dat zij dit ook daadwerkelijk zijn.", "paragraphs": ["Volgens Uber zijn alle chauffeurs die via de app rijden zelfstandig ondernemers. Maar volgens vakbonden is er sprake is van een verkapt dienstverband. Beeld anp", "In aanwezigheid van enkele Uber-chauffeurs overhandigde FNV dinsdagmiddag de dagvaarding aan het Amerikaanse techbedrijf. De vakbond dreigde twee weken geleden al met een zaak als hun eis, een arbeidsovereenkomst voor alle vierduizend chauffeurs, niet zou worden ingewilligd. Uber liet toen weten in gesprek te willen gaan, maar dat is volgens FNV niet voldoende.", "Verkapt dienstverband", "De positie van Uber-chauffeurs is al jaren onderwerp van discussie. Volgens het techbedrijf zijn alle chauffeurs die via de app rijden zelfstandig ondernemers. Maar vakbonden, en verschillende buitenlandse rechters en overheden, stellen dat er sprake is van een verkapt dienstverband. De Uber-chauffeurs werven immers niet hun eigen klanten en kunnen hun eigen prijzen en arbeidsvoorwaarden ook niet bepalen. Dat doet het algoritme van Uber.", "Het is niet voor het eerst dat FNV een grote speler uit de platformeconomie voor de rechter daagt. Horecaplatform Temper ontving dit najaar nog een dagvaarding van de vakbond en vorig jaar voerde de vakbond een vergelijkbare zaak tegen maaltijdplatform Deliveroo. De uitspraak daarvan zou vorige maand volgen, maar is uitgesteld omdat de hoge raad vlak daarvoor een invloedrijk arrest over het onderwerp publiceerde.", "Zelfstandigen", "Daarin stelde de hoogste rechter dat niet de opdrachtovereenkomst leidend moet zijn bij zzp-constructies, maar dat moet worden gekeken hoe die in de praktijk uitpakt. Dus dat Uber met chauffeurs overeen is gekomen dat zij zelfstandige zijn, betekent niet dat zij dit ook daadwerkelijk zijn. Het gaat er om hoe zij hun werk uitvoeren. Die uitspraak zou FNV nog weleens \u2018een duwtje in de rug\u2019 kunnen geven, zei hoogleraar arbeidsrecht Evert Verhulp eerder tegen de Volkskrant.", "Toch is het allerminst een gelopen race. Er is Uber namelijk veel aan gelegen om met zzp\u2019ers te blijven werken. In Amerika leidde het al tot een lange juridische strijd met de staat Californi\u00eb die uiteindelijk in het voordeel van het techbedrijf werd beslist. Ook hier geeft de taxi-app zich waarschijnlijk niet zomaar gewonnen. \u2018Chauffeurs willen de flexibiliteit en zelfstandigheid die ze enorm waarderen behouden', stelt Uber. \u2018We hopen dat FNV zich bij ons aansluit om zelfstandigheid te borgen en in Den Haag aan te dringen op extra bescherming, waaronder een arbeidsongeschiktheidsverzekering en toegang tot pensioen.\u2019"], "authors": ["Marieke De Ruiter"], "keywords": ["dat", "van", "die", "niet", "een", "het", "en", "maar", "fnv", "uber", "zijn", "rechter", "voor", "sleept"], "pubDate": "2020-12-15T11:00:35Z", "publicationId": "1a359314-37ee-33a8-8de7-301d3eb2ed28"}