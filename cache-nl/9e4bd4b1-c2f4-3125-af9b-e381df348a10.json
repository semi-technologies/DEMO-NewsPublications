{"id": "9e4bd4b1-c2f4-3125-af9b-e381df348a10", "title": "De hitsongs van Like a Virgin staan nog recht overeind", "url": "https://www.parool.nl/kunst-media/de-hitsongs-van-like-a-virgin-staan-nog-recht-overeind~bc59ccde/", "summary": "Het nummer bleef zes weken op nummer 1 staan.\nHet album werd in de VS het eerste van een vrouwelijke soloartiest dat meer dan 5 miljoen exemplaren verkocht.\n\u201cIk zat in een moeilijke relatie,\u201d vertelde tekstdichter Billy Steinberg later over het ontstaan van het lied.\nNet als de tweede single van het album, Material Girl, zouden de nummers worden ingespeeld door een \u00e9chte band.\nAls album is Like a Virgin misschien geen meesterwerk, de hitsongs staan nog recht overeind.", "paragraphs": ["Madonna \u2013 Like a Virgin", "Deze week in 1984 bereikte de single Like a Virgin de eerste plek in de Amerikaanse Billboardlijst. Het nummer bleef zes weken op nummer 1 staan. Het was Madonna\u2019s eerste Amerikaanse nummer 1-hit.", "Hoogste positie hitlijsten: 1 in de VS, 1 in Groot-Brittanni\u00eb, 1 in Nederland. Het album werd in de VS het eerste van een vrouwelijke soloartiest dat meer dan 5 miljoen exemplaren verkocht.", "Terug in de tijd: Madonna die zingt over maagdelijkheid. Ze kon er in 1984 al de humor van inzien. Toch was Like a Virgin bedoeld als een serieus liefdeslied.", "\u201cIk zat in een moeilijke relatie,\u201d vertelde tekstdichter Billy Steinberg later over het ontstaan van het lied. \u201cIk wist dat ik ermee moest stoppen, maar dat lukte steeds niet. Uiteindelijk ontmoette ik een nieuwe liefde. Daardoor voelde ik me werkelijk shiny and new, zoals een maagd.\u201d", "Componist Tom Kelly vond de tekst erg serieus en probeerde er aanvankelijk een ballad van te maken, maar was niet tevreden over het resultaat. Omdat hij net een nieuwe synthesizer had gekocht \u2013 een instrument dat begin jaren tachtig de futuristische uitstraling had van een ruimteschip \u2013 probeerde hij daarop ook een up-tempoversie.", "Die uitvoering belandde op het bureau van Nile Rodgers. De Chic-frontman was na zijn productieklus voor het David Bowie-album Let\u2019s Dance plots de hipste producer van de pop geworden en kreeg ook de klus toegespeeld om van Madonna \u2013 die een eerste hitje had gescoord met Holiday \u2013 een wereldster te maken.", "Daar leek Like a Virgin hem bij uitstek ni\u00e9t geschikt voor. \u2018Te bubblegum-achtig,\u2019 vond hij. Toch kreeg hij het liedje ook niet uit zijn hoofd en omdat Madonna het zelf geweldig vond, ging hij overstag. Maar wel onder een voorwaarde. Net als de tweede single van het album, Material Girl, zouden de nummers worden ingespeeld door een \u00e9chte band. En niet zoals toen mode in de hitparade was: met drumcomputer en bas uit een doosje.", "Uiteindelijk speelt de ritmesectie van Chic (Bernard Edwards en Tony Thompson) samen op beide songs. \u201cEen van mijn beste muzikale beslissingen die ik ooit nam,\u201d zou Rodgers later zeggen. \u201cDaardoor klinken de songs nu niet gedateerd.\u201d", "Hoe het afliep met het duo Steinberg en Kelly? De twee zijn nog steeds een songschrijversduo. Na Like a Virgin wonnen ze in de jaren tachtig nog drie keer jackpot toen hun composities True Colors, Eternal Flame en Alone werden opgenomen door respectievelijk Cyndi Lauper, de Bangles en Heart. Het werden opnieuw nummer 1-hits in de VS.", "Waarom nu herbeluisteren? Waarom niet? Als album is Like a Virgin misschien geen meesterwerk, de hitsongs staan nog recht overeind. Een kleine schande dat ze alle ontbreken in deze editie van Top 2000."], "authors": ["Stefan Raatgever"], "keywords": ["ik", "van", "het", "nummer", "nog", "hitsongs", "en", "een", "virgin", "staan", "overeind", "hij", "recht", "niet", "dat"], "pubDate": "2020-12-21T14:19:53Z", "publicationId": "a3002aeb-6d5a-3894-adcb-0212effbc567"}