{"id": "15403d80-1192-3f44-af1e-f04f87395b8f", "title": "Naar de maan met tien films", "url": "https://volkskrant.nl/cultuur-media/naar-de-maan-met-tien-films~bb5cbc9f/", "summary": "De maan krijgt letterlijk een gezicht en zit zelf duidelijk niet op bezoekers te wachten: de raketlanding wordt verbeeld als een bloederige prik in diens rechteroog.\nFantastisch, hoe Zeman middels animatie en live action van de maan een lieve sprookjeswereld maakt.\n(Steven Spielberg, 1982)De maan beleeft een van haar meest iconisch film-optredens wanneer jongetje Elliott op zijn crossfiets door het bos racet met ruimtemannetje E.T., en de twee opeens gaan vliegen.\nMoon (Duncan Jones, 2009)De maan als eindeloos leeg en stil decor voor diepe eenzaamheid.\nAlsof regisseur Jones een filmisch tegenhanger wilde maken voor de hit Space Oddity van zijn vader David Bowie.", "paragraphs": ["Voyage dans la lune (Georges M\u00e9li\u00e8s, 1902)", "Al 67 jaar voor de Apollo 11-missie beleefde de cinema haar eerste maanlanding, in dit nog altijd verrukkelijke spektakelstuk van filmtovenaar M\u00e9li\u00e8s. De maan krijgt letterlijk een gezicht en zit zelf duidelijk niet op bezoekers te wachten: de raketlanding wordt verbeeld als een bloederige prik in diens rechteroog.", "Die Frau im Mond (Fritz Lang, 1929)", "Meestercineast Lang wilde zijn SF-epos over de eerste bemande reis naar de maan zo wetenschappelijk verantwoord mogelijk aanpakken. Vooral de raketlancering, waarvoor Lang de hulp van raketdeskundige Hermann Oberth inriep, werd opmerkelijk accuraat getroffen; de maan zelf, met haar goed verstopte goudvoorraden, is dan weer veel meer het domein van de fantasie.", "Baron Pr\u00e1\u0161il (Karel Zeman, 1961)", "Aan het begin van deze heerlijke bewerking van het Baron Munchausen-gegeven, landt een kosmonaut op de maan - om tot zijn verbazing te ontdekken dat de personages uit Jules Verne\u2019s roman Van de aarde naar de maan (1865) hem v\u00f3\u00f3r waren. Fantastisch, hoe Zeman middels animatie en live action van de maan een lieve sprookjeswereld maakt.", "An American Werewolf in London (John Landis, 1981)", "Wat zouden weerwolf-films zijn zonder volle maan? Genadeloos prijkt ze in dit horror-meesterwerk aan de gitzwarte hemel, vlak voordat held David zijn eerste, zeer pijnlijke weerwolf-metamorfose beleeft. Als cynisch contrapunt klinkt op de soundtrack Sam Cooke\u2019s smeu\u00efge versie van het liedje Blue Moon - een van de vele maan-gerelateerde liedjes in de film.", "E.T. (Steven Spielberg, 1982)", "De maan beleeft een van haar meest iconisch film-optredens wanneer jongetje Elliott op zijn crossfiets door het bos racet met ruimtemannetje E.T., en de twee opeens gaan vliegen. Als silhouet zweven voorbij de maan, die vol en groots boven de boomtoppen straalt en heel even ook per BMX lijkt te kunnen worden bereikt.", "A Grand Day Out (Nick Park, 1989)", "Een van de charmantste film-trips naar de maan. De op kaas verzotte kleipoppetjes Wallace en Gromit willen op vakantie; wat is dan een betere bestemming dan de - zoals iedereen weet - van kaas gemaakte maan? Eenmaal gearriveerd per zelfgebouwde raket, beginnen de twee meteen aan hun picknick. Smaakt de kaas een beetje als Stilton, als Wensleydale, of heeft ze toch haar eigen kazige karakter?", "La voce della luna (Federico Fellini, 1990)", "Als iemand erin kan slagen de maan te vangen - letterlijk - dan zijn het de sympathieke mafkezen uit Fellini\u2019s surrealistische, in dromerig maanlicht ondergedompelde zwanenzang. De maan is hier best droef: eenmaal in de touwen geslagen, maakt het zo begeerde hemellichaam opeens een zieltogende indruk - weinig meer dan een gigantische, bolle gloeilamp.", "Op\u00e9ration Lune (William Karel, 2002)", "Omdat het onmogelijk was filmbeelden te maken op de maan, werd het verslag van de landing van de Apollo 11 in een studio gefaket door NASA en regisseur Stanley Kubrick. Karels vrolijk liegende, tot aan de knip-ik-heb-je-aftiteling best overtuigende nepdocumentaire geeft ruim baan aan die populaire samenzweringstheorie - inclusief een op het maanoppervlak verdwaalde foto van Kubrick zelf.", "Moon (Duncan Jones, 2009)", "De maan als eindeloos leeg en stil decor voor diepe eenzaamheid. Sam Rockwell heeft een fantastische solo-rol als astronaut Sam Bell, die in zijn uppie op de maan rondploetert om de op aarde zeer gewilde brandstof helium-3 uit het oppervlak te winnen. Alsof regisseur Jones een filmisch tegenhanger wilde maken voor de hit Space Oddity van zijn vader David Bowie.", "Iron Sky (Timo Vuorensola, 2012)", "Op de donkere kant van de maan kan je van alles tegenkomen, maar tot aan deze zelfbewust gestoorde SF-horror-productie zullen weinigen aan een gigantische nazi-kolonie hebben gedacht. Een volkomen onzinnig en ook best wel flauw uitgangspunt, maar het blijft bijzonder hoe de maan - terra incognita dat voor iedere aardbewoner vertrouwd voelt - alsmaar weer tot de verbeelding spreekt."], "authors": ["Kevin Toma"], "keywords": ["zijn", "van", "maan", "naar", "en", "met", "films", "een", "aan", "tien", "op", "te", "het", "als"], "pubDate": "2019-07-15T19:37:22Z", "publicationId": "1a359314-37ee-33a8-8de7-301d3eb2ed28"}