{"id": "006c625c-13fa-3d42-9471-d58eb65daaf0", "title": "Stel dat mijn kind aseksueel is, hoe erover te praten?", "url": "https://www.nrc.nl/nieuws/2021/01/07/stel-dat-je-kind-aseksueel-is-a4026641", "summary": "Dat heeft vast met haar leeftijd te maken, maar het zette me wel aan het denken.\nIk probeer in mijn voorlichting altijd superinclusief te zijn, ik houd altijd rekening met lgbtq-dingen, zeg steeds: \u2018Als je seks met een jongen of meisje hebt\u2019, maar hoe houd je rekening met eventuele aseksualiteit?\n\u201eNaast praten over het plezier ervan is het belangrijk om de lastigere aspecten te noemen: hoe geef je aan wat je wel en niet wilt, hoe stel je grenzen?\nU kunt zeggen: \u2018Ik merk dat je er niet met mij over wilt praten.\nHet hoeft inderdaad niet zo te zijn dat de uitingen van uw oudste een signaal zijn van aseksualiteit.", "paragraphs": ["Moeder: \u201eIk probeer met mijn dochters van bijna 10 en 13 over seksualiteit te praten. Ik leg de nadruk dan op het wonderbaarlijke plezier dat seks kan geven. Mijn dochter van bijna 10 luistert nog ge\u00efnteresseerd, maar mijn 13-jarige zegt altijd \u2018ieuw\u2019 en \u2018gadverdamme\u2019. Dat heeft vast met haar leeftijd te maken, maar het zette me wel aan het denken. Er zijn natuurlijk ook mensen die aseksueel zijn, die geen behoefte hebben aan seks met anderen, en er geen plezier aan beleven. Ik probeer in mijn voorlichting altijd superinclusief te zijn, ik houd altijd rekening met lgbtq-dingen, zeg steeds: \u2018Als je seks met een jongen of meisje hebt\u2019, maar hoe houd je rekening met eventuele aseksualiteit? Je wilt ook niet opdringen dat ze altijd maar moeten genieten.\u201d", "Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar . (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl", "Respecteer de grenzen van uw dochter", "Laura Baams: \u201eAseksualiteit is lastig te defini\u00ebren omdat het verschillende dingen betekent voor verschillende mensen. Sommige mensen ervaren geen seksuele aantrekking tot anderen, anderen ervaren die aantrekking alleen in een vaste relatie. Het wordt vaak als label gebruikt om een community te vormen, want het is best eenzaam als jouw seksuele ontwikkeling anders is dan die van je leeftijdgenoten.", "Laura Baams doet onderzoek naar seksuele- en genderdiversiteit aan de Rijksuniversiteit Groningen.", "\u201eIk denk niet dat dit aan de orde is bij uw dochter, het zou kunnen, en het is goed dat u hier aandacht voor heeft, maar ze geeft nu alleen aan dat ze niet met u wil praten over seks.", "\u201eNaast praten over het plezier ervan is het belangrijk om de lastigere aspecten te noemen: hoe geef je aan wat je wel en niet wilt, hoe stel je grenzen? Dit kunt u meteen al voordoen in het gesprek met uw dochter over dit onderwerp: ze geeft aan het hier niet met u over te willen hebben, dat is een belangrijke grens om te respecteren. U kunt zeggen: \u2018Ik merk dat je er niet met mij over wilt praten. Dat is helemaal ok\u00e9, mocht je vragen hebben, weet je me te vinden.\u2019", "\u201eDuidelijk kunnen zijn over wat je wilt op het gebied van intimiteit is een belangrijke vaardigheid, ongeacht hoe die seksualiteitsbeleving eruit ziet.\u201d", "Breder benaderen", "Daphne van de Bongardt: \u201eWat goed dat u seksualiteit op deze manier bespreekbaar wilt maken. Het hoeft inderdaad niet zo te zijn dat de uitingen van uw oudste een signaal zijn van aseksualiteit. Ze horen ook een beetje bij de leeftijd: tieners vinden het soms ongemakkelijk om met volwassenen te praten over seksualiteit. Dit komt door het ontwikkelen van autonomie waarbij hun eigen lichaam en denken over seksualiteit steeds meer priv\u00e9 worden. Bovendien zijn er veel individuele verschillen in hoe snel kinderen en tieners hun interesse in seksualiteit ontwikkelen.", "Daphne van de Bongardt onderzoekt jongeren en hun relaties en seksualiteit aan de Erasmus Universiteit Rotterdam", "\u201eHet is sowieso aan te raden om het gesprek over seks breder te benaderen, namelijk als seksuele \u00e9n relationele vorming. De bredere relationele context van seksualiteit wordt vaak over het hoofd gezien, ook bij voorlichting op scholen. We defini\u00ebren seksualiteit vaak te smal, namelijk als seksuele handelingen, maar het gaat om zoveel meer, waaronder intimiteit. Veel mensen die aseksueel zijn hebben minder of geen behoefte aan seksuele handelingen, maar wel aan andere vormen van fysieke intimiteit, zoals kussen en knuffelen, en ook aan emotionele intimiteit, zoals geborgenheid en verbondenheid.", "\u201eEr is geen garantie dat uw oudste dochter over deze aspecten geen \u2018ieuw\u2019 zou zeggen, maar deze bredere benadering van relationele en seksuele vorming zal positief bijdragen aan de toekomstige ontwikkelingen en ervaringen van uw dochters.\u201d", "NRC Opvoeden De beste opvoedstukken en tips voor kinderen, jongeren en hun (groot)ouders Inschrijven", "Een versie van dit artikel verscheen ook in NRC Handelsblad van 8 januari 2021"], "authors": ["Leestijd Minuten"], "keywords": ["aseksueel", "zijn", "van", "mijn", "kind", "stel", "en", "met", "een", "erover", "praten", "aan", "te", "hoe", "het", "dat", "je"], "pubDate": "2021-01-07T00:00:00Z", "publicationId": "523804ef-c522-3326-9bed-36886aac98cb"}