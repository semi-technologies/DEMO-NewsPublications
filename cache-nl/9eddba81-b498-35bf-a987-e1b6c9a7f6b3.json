{"id": "9eddba81-b498-35bf-a987-e1b6c9a7f6b3", "title": "Freek zal nooit meer zonder angst leven: 'Paniekaanvallen van twee dagen'", "url": "https://www.rtlnieuws.nl/lifestyle/artikel/5207420/freek-zal-nooit-meer-zonder-angst-leven-antidepressiva-medicijnen", "summary": "Soms denken mensen dat ik de hele dag voor \u00e1lles bang ben, of ze denken dat ik een enkelvoudige fobie heb \u2013 dat ik bijvoorbeeld flip als ik een spin in huis zie.\nNooit buiten Europa geweest\"Ik weet dat ik nooit meer compleet zonder angst zal leven.\nIk heb nog nooit een verre reis buiten Europa gemaakt, omdat ik vliegangst heb \u00e9n ik wil weer snel thuis kunnen zijn.\nIk heb een leuk huis, een eigen bedrijf en een fantastisch gezin.\nIk heb een mooi leven met v\u00e9\u00e9l meer leuke dingen dan narigheid.\"", "paragraphs": ["\"Dankzij mijn medicijnen kan ik een normaal leven leiden. Antidepressiva komen vaak negatief in het nieuws, maar ik kan \u2013 en wil \u2013 waarschijnlijk nooit meer zonder. Het is jammer dat er veel vooroordelen over bestaan. Bij het woord antidepressiva denken veel mensen aan een labiel persoon. Ik denk dat als je tijdens een sollicitatiegesprek laat vallen dat je deze medicijnen slikt, een werkgever zich wel twee keer bedenkt voor hij je aanneemt. Terwijl het heel simpel is: mijn hersenen maken een bepaald stofje niet goed aan en de medicijnen vullen dit aan.", "Over angststoornissen bestaan veel misverstanden. Soms denken mensen dat ik de hele dag voor \u00e1lles bang ben, of ze denken dat ik een enkelvoudige fobie heb \u2013 dat ik bijvoorbeeld flip als ik een spin in huis zie. Daarom werk ik mee aan dit interview, om te laten zien hoe het \u00e9cht is. En om duidelijk te maken dat een psychische aandoening niet eng is.\"", "Nooit buiten Europa geweest", "\"Ik weet dat ik nooit meer compleet zonder angst zal leven. Dit blijft altijd bij me. Ik ga daar niet over inzitten, dat is zonde van mijn tijd. Natuurlijk is het soms frustrerend dat ik niet alles kan doen wat ik wil. Spontaan een tas inpakken en een weekendje naar Parijs gaan, zou ik niet snel doen. Daar wil ik me goed op kunnen voorbereiden en dan nog vind ik het spannend, want thuis voelt voor mij het fijnst en meest vertrouwd. Ik heb nog nooit een verre reis buiten Europa gemaakt, omdat ik vliegangst heb \u00e9n ik wil weer snel thuis kunnen zijn. Daarom ga ik het liefst met eigen vervoer op vakantie.", "Ik zou het heel gaaf vinden om een keer naar New York te gaan, maar ik denk niet dat het er ooit van komt. Het is zoals het is, daar ben ik heel nuchter over. Want ik ben totaal niet ongelukkig. Ik heb een leuk huis, een eigen bedrijf en een fantastisch gezin. Ik heb een mooi leven met v\u00e9\u00e9l meer leuke dingen dan narigheid.\""], "authors": [], "keywords": ["ik", "twee", "meer", "paniekaanvallen", "nooit", "leven", "wil", "veel", "van", "dagen", "en", "een", "freek", "heb", "zal", "voor", "zonder", "het", "niet", "dat"], "pubDate": "2021-01-08T10:01:14Z", "publicationId": "ce2257c9-a2d2-3c8b-975a-6872cbf4036a"}