{"id": "de5966ff-a2e8-3afa-b187-b229ea5d7aea", "title": "Applaus voor eerste vaccinatie zorgpersoneel in de RAI", "url": "https://www.parool.nl/amsterdam/applaus-voor-eerste-vaccinatie-zorgpersoneel-in-de-rai~b8dfd120/", "summary": "Beeld Eva PlevierDe ochtend begint met lichte consternatie: de baliemedewerker kan de gegevens van Dickey Heerkens (48) niet vinden in de computer.\nAls hij naar de wachtruimte wandelt krijgt Heerkens applaus.\nMaar dit is wel het begin van het einde van het virus, denk ik.\u201d\u201cHoe voelt u zich?\u201d vraagt een andere baliemedewerker, als hij zich een kwartiertje later meldt voor zijn vaccinatiebewijs.\nEen tweede geprikte meldt zich in de wachtruimte, en een derde.\nHeerkens krijgt nog een goodiebag van Kukenheim en dan kan hij weer naar huis; hij hoeft niet naar het Dr. Sarphatihuis.", "paragraphs": ["Verpleegkundige Dickey Heerkens als eerste gevaccineerd in de prikloctie RAI. Beeld Eva Plevier", "De ochtend begint met lichte consternatie: de baliemedewerker kan de gegevens van Dickey Heerkens (48) niet vinden in de computer. Heerkens had eigenlijk woensdag een afspraak, helpt hij. En de vragenlijst heeft hij telefonisch ingevuld.", "Heerkens, werkzaam bij de Amsterdamse zorginstelling Amsta, is de eerste van 30.000 medewerkers uit verpleeg- en verzorgingshuizen die vanaf maandag worden inge\u00ebnt in Hal G van de RAI. Voor het zover is, neemt Zorgwethouder Simone Kukenheim het woord.", "Zij benadrukt dat veel Amsterdammers het zwaar hebben, maar dat er licht aan de horizon is. \u201cHet gaat nu nog langzaam, maar we kunnen dit enorm opschalen. De GGD Amsterdam is echt fenomenaal; als de vaccins doorkomen, kunnen wij gaan prikken \u2013 dat is de boodschap die ik vandaag wil afgeven.\u201d", "Doodsverwensing", "Dan kan Heerkens plaatsnemen voor zijn prik, om \u00e9\u00e9n minuut over acht heeft een collega-verpleegkundige hem het vaccin van BioNtech/ Pfizer toegediend en zit er een pleister op zijn rechterbovenarm.", "Als hij naar de wachtruimte wandelt krijgt Heerkens applaus. \u201cHet vaccin helpt niet tegen het overdragen van het virus, het zorgt ervoor dat ik niet meer ziek kan worden en dat betekent dat ik met iets meer rust naar mijn werk ga,\u201d zegt Heerkens als hij in de wachtruimte heeft plaatsgenomen, waar GGD\u2019ers erop moeten toezien dat hij \u2018geen paarse stippen\u2019 krijgt.", "\u201cHet knuffelen duurt helaas nog even. Dat is jammer, want dat is heel erg belangrijk in ons vak, dat we mensen kunnen aanraken en troosten. Maar dit is wel het begin van het einde van het virus, denk ik.\u201d", "\u201cHoe voelt u zich?\u201d vraagt een andere baliemedewerker, als hij zich een kwartiertje later meldt voor zijn vaccinatiebewijs. \u201cIk voel me nog steeds heel goed, dank u wel.\u201d Heerkens moet nog even geduld hebben, want de printers weigeren dienst. \u201cIk ben al dood gewenst op Facebook,\u201d zegt hij terwijl hij staat te wachten.", "Een tweede geprikte meldt zich in de wachtruimte, en een derde. Heerkens krijgt nog een goodiebag van Kukenheim en dan kan hij weer naar huis; hij hoeft niet naar het Dr. Sarphatihuis. \u201cNu eerst ontbijten en vanmiddag moet ik met mijn kater naar de dierenarts.\u201d"], "authors": ["Jan Pieter Ekker"], "keywords": ["ik", "van", "nog", "voor", "eerste", "en", "een", "naar", "applaus", "heerkens", "zorgpersoneel", "vaccinatie", "het", "hij", "dat", "rai"], "pubDate": "2021-01-11T09:10:18Z", "publicationId": "a3002aeb-6d5a-3894-adcb-0212effbc567"}