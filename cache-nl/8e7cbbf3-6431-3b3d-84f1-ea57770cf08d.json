{"id": "8e7cbbf3-6431-3b3d-84f1-ea57770cf08d", "title": "Directeur Heineken Nederland: \u2018Pijn in de horeca blijft nog jaren\u2019", "url": "https://www.parool.nl/nederland/directeur-heineken-nederland-pijn-in-de-horeca-blijft-nog-jaren~ba740ec5/", "summary": "Directeur Hans B\u00f6hm van Heineken Nederland.\nMet de helft van de Nederlandse horeca als afnemer en als verhuurder betrokken bij zo\u2019n 700 caf\u00e9s en restaurants, zit de brouwer immers in het hart van de horeca.\nDat in de goede jaren toch bakken geld zijn verdiend en dat faillissementen horen bij ondernemerschap.\nMet Heineken als spelverdeler, Amstel en Brand op het middenveld, daaromheen merken als Affligem, Desperados en nieuwkomers als Oedipus en Texels.\u201dAlcoholvrij bier staat daarbij op elke positie.\nMaar ga dan niet aan het biertje op van de gemiddelde Nederlander zitten en blijf weg van de betutteling.\u201d", "paragraphs": ["Directeur Hans B\u00f6hm van Heineken Nederland. Beeld Harmen De Jong", "\u2018Nederlanders hebben hun eigen caf\u00e9s, restaurants, festivals en evenementen te lang voor \u00advanzelfsprekend genomen. We zochten v\u00f3\u00f3r corona ons vertier steeds verder weg, met festivals in het buitenland of feesten op Ibiza.\u201d", "Dat moet na de huidige lockdown anders, vindt Hans B\u00f6hm, de nieuwe directeur van Heineken Nederland. \u201cBlijf straks dichter bij huis om de eigen horeca en evenementenbranche te steunen. En bedenk bij het afrekenen nog even hoe zwaar ondernemers en hun personeel het in 2020 gehad hebben en rond de bon iets mooier af dan wij als Nederlander gewend zijn. Laten we ook vooral positieve dingen overhouden aan deze crisis. Zo heeft de ruimte voor corona\u00adterrassen laten zien dat iets meer terras zonder overlast kan.\u201d", "B\u00f6hm (48) zou een eerste jaar als topman wachten vol successen. \u201c2020 zou top worden, vol oranje\u00adsport, festivals, een hete zomer. Ik heb als kersverse directeur \u00e9\u00e9n dagje carnaval mee\u00adgemaakt. Toen was alles voorbij. Mijn eerste besluit was de deuren van ons kantoor sluiten.\u201d", "In plaats van knallen, werd het crisismanagen. B\u00f6hm, die 24 jaar geleden als management trainee bij Heineken begon, moest zich niet alleen over het eigen bedrijf ontfermen, maar ook over de klanten. Met de helft van de Nederlandse horeca als afnemer en als verhuurder betrokken bij zo\u2019n 700 caf\u00e9s en restaurants, zit de brouwer immers in het hart van de horeca. \u201cWe hebben snel maatregelen genomen, voor iedereen. We hebben alle bier teruggehaald, orders gecanceld, festivals en evenementen teruggedraaid. Allemaal kosteloos.\u201d", "Gratis bier na heropening", "En, terwijl veel horecaverhuurders de poot stijf hielden, schold Heineken tijdelijk de huren van de eigen etablissementen kwijt en temperde die van caf\u00e9s waar het als tussenhuurder optreedt. \u201cIk vond dat we dat gebaar moesten maken, ook naar andere verhuurders.\u201d", "Inmiddels lopen problemen en behoeftes van ondernemers zo uiteen dat het volgens B\u00f6hm geen zin meer heeft algemene maatregelen te nemen. \u201cHet is nu vooral maatwerk.\u201d Als gebaar biedt de brouwer horecaondernemers de eerste openingsweek na de lockdown alle bier gratis aan. \u201cHet eerste rondje wordt voor ons en we houden de prijzen tot mei ongewijzigd.\u201d", "Van bierleverancier is Heineken, net als de concurrentie, in covidtijd vooral \u2018eerste hulp bij horeca\u2019 geworden. \u201cDaardoor ontstaat soms de verwachting dat brouwers wel even de hele horeca\u00adbranche overeind zullen houden. Maar wij hebben geen onbeperkte middelen. We kunnen niet de enige zijn die helpt.\u201d", "\u201cIk heb begrip voor de lockdown, gezondheid en de zorg zijn het allerbelangrijkst. Maar als je caf\u00e9s en restaurants zo lang dichtgooit, vergt dat echt meer overheidshulp dan nu wordt gegeven. Alle lof voor de steun, maar de echte pijn van de horeca wordt er niet mee gecompenseerd. De reserves raken echt uitgeput.\u201d", "Alcoholvrij op elke positie", "\u201cVeel horecaondernemers vinden de volledige lockdown terecht. Steeds weer hetzelfde deel van de economie platleggen blijkt keer op keer niet te werken. De opleving na de eerste golf vaccinaties moet straks ook ten goede komen aan de hele economie. Ik nodig het kabinet uit samen een nieuwe routekaart te maken die niet uitgaat van w\u00e1t je bent \u2013 bar, restaurant, winkel \u2013 maar wat je doet aan maatregelen. Regels die voor iedereen gelden.\u201d", "Hij hekelt de gemakzucht waarmee de buitenwereld soms over de toekomst van de horeca denkt. \u201cEr wordt te eenvoudig gezegd dat de branche wel weer terugkomt. Dat in de goede jaren toch bakken geld zijn verdiend en dat faillissementen horen bij ondernemerschap. Dat gaat echt voorbij aan de enorme gevolgen van deze crisis voor ondernemers, personeel en hun families.\u201d", "\u201cIk houd rekening met jarenlang een veel kleinere horeca. Niet elk bedrijf gaat het redden, niet elke weggevallen caf\u00e9 wordt een nieuwe zaak. Hoe langer de finishlijn vooruitgeschoven wordt, hoe spannender het wordt.\u201d Ook Heineken zelf wacht krimp. \u201cWij moeten ingrijpen in de kosten. Dat gaat voor een groot deel over mensen. We hebben dit jaar goed vastgehouden aan een vacaturestop, waardoor het aantal werknemers dat vertrekt, beperkt is. Maar je zal maar net die medewerker zijn die na 20-plus jaar moet opstappen.\u201d", "Strategie op de schop", "Daarnaast gaat de strategie op de schop. \u201cHeineken Nederland was heel druk met veel kleine dingen. We focussen nu op de elf belangrijkste merken, ons elftal. Met Heineken als spelverdeler, Amstel en Brand op het middenveld, daaromheen merken als Affligem, Desperados en nieuwkomers als Oedipus en Texels.\u201d", "Alcoholvrij bier staat daarbij op elke positie. \u201cOns streven is dat bij al onze verkooppunten altijd alcoholvrije alternatieven beschikbaar zijn. Prominent. En al onze merken krijgen 0.0-varianten.\u201d", "Want met de introductie van Heineken 0.0 in 2016 heeft het bierconcern volgens B\u00f6hm meer bijgedragen aan de belangstelling voor alcoholvrij pils en de gevaren van overmatig alcohol\u00adgebruik dan jaren overheidscampagnes. \u201c0.0 was nooit zo populair geworden vanuit overheidsingrijpen of bobcampagnes. Onze aandacht voor verantwoord alcoholgebruik, zoals bij de Formule 1, heeft ervoor gezorgd dat alcoholvrij bier geloofwaardig is geworden.\u201d", "Desondanks start de overheid een nieuwe alcoholcampagne, Dranquilo. \u201cIk zie dat niet als kritiek op onze inspanningen. Aan alcoholm\u00edsbruik kan je nooit genoeg aandacht besteden. Ook om die leuke kant van alcoholg\u00e9bruik te beschermen. Maar ga dan niet aan het biertje op van de gemiddelde Nederlander zitten en blijf weg van de betutteling.\u201d"], "authors": ["Herman Stil"], "keywords": ["van", "nog", "jaren", "horeca", "directeur", "heineken", "en", "voor", "aan", "als", "op", "nederland", "het", "pijn", "blijft", "niet", "dat"], "pubDate": "2020-12-31T08:36:42Z", "publicationId": "a3002aeb-6d5a-3894-adcb-0212effbc567"}