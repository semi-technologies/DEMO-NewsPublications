{"id": "973d5eac-e8f6-3ec5-bbf2-cfb463ec3f09", "title": "Hema-directeur Tjeerd Jegen na een bewogen week: \u2018De overheid had open moeten zijn\u2019", "url": "https://volkskrant.nl/mensen/hema-directeur-tjeerd-jegen-na-een-bewogen-week-de-overheid-had-open-moeten-zijn~bb37903e/", "summary": "Het was een bewogen week voor Hema-directeur Tjeerd Jegen.\n\u2018Niet handelen in de geest van de coronaregels\u2019, \u2018de lokale middenstand eruit duwen\u2019, de randjes opzoeken\u2019: de beschuldigingen vanuit politiek Den Haag waren niet van de lucht, deze week.\nen ik kan je vertellen: de laatste twee dagen voor Kerst zijn de drukste van het jaar.\nWij hebben elkaar inmiddels vier keer gesproken en ik heb u nog nooit zo geanimeerd gezien, glimlachend en met de handen pratend.\nWe begonnen het jaar als een bedrijf dat enorme schulden meetorste, en eindigen met een fractie daarvan.", "paragraphs": ["Het was een bewogen week voor Hema-directeur Tjeerd Jegen. Met de verkoop aan (deels) de Jumbo-familie Van Eerd kwam eindelijk een eind aan vele jaren financi\u00eble nood bij Hema. Tegelijk viel half Nederland de winkelketen aan omdat die aanvankelijk openbleef tijdens de lockdown. En toen moest de Hema dicht.", "\u2018Niet handelen in de geest van de coronaregels\u2019, \u2018de lokale middenstand eruit duwen\u2019, de randjes opzoeken\u2019: de beschuldigingen vanuit politiek Den Haag waren niet van de lucht, deze week. Wat doet dat met u?", "\u2018Laten we even de tijdlijn neerzetten. Op maandagavond was de speech van premier Rutte, waarin hij zei dat winkels voor levensmiddelen openbleven. Wij verkopen een combinatie van levensmiddelen en andere spullen. De speech was daarover onduidelijk, en de website Rijksoverheid.nl lag er drie uur lang uit. In overleg met de supermarkten hebben wij toen besloten: wij gaan deels open. Want wij verkopen kaas, gebak, vleeswaren. Sommige winkels hebben een kloek supermarktgedeelte.", "\u2018Op dinsdagmiddag stond stond zwart op wit op Rijksoverheid.nl: winkels die minstens 30 procent essenti\u00eble spullen verkopen, mogen open voor dat deel van de winkel. Toen ontstond er commotie onder de politieke oppositie in Den Haag, en kreeg ik een telefoontje van de directeur-generaal bedrijfsleven van het ministerie van Economische Zaken: \u2018Sorry, we gaan de 30-procentregel schrappen.\u2019 Daarop zijn we dichtgegaan.", "\u2018Vanaf het begin van de crisis is ons door het ministerie van Economische Zaken verteld: spreiden, spreiden, spreiden. Hoe meer winkels essenti\u00eble spullen verkopen, hoe minder de klanten op een kluitje zitten. Ik begrijp wel dat het kabinet het beleid aanpast als het onvoorziene gevolgen heeft, maar ga dan niet zeggen: \u2018winkels zoeken de randjes op,\u2019 zoals staatssecretaris van Economische Zaken Mona Keijzer deed in het journaal. Wees open.\u2019", "Na die laatste woorden klapt Jegen met de rand van zijn hand op tafel, neemt een slok koffie, kijkt een moment naar rechts en zegt: \u2018Nu ben ik hier klaar mee hoor, laten we naar de toekomst kijken.\u2019 En even later: \u2018Wat ik nog wel kwijt wil: winkels openen met maar 30 procent van het aanbod is voor ons niet rendabel. Wij deden het om te helpen.", "\u2018Ik kom uit de supermarktwereld (zie cv, red.) en ik kan je vertellen: de laatste twee dagen voor Kerst zijn de drukste van het jaar. Nu zijn de horeca dicht, mensen gaan niet op vakantie, er is een viruscrisis, en winkels zoals de Hema zijn gesloten. Dus als je batterijen wilt kopen, moet je nu ook naar de supermarkt. Dat wordt gigantisch druk bij de Albert Heijn volgende week, reken maar. Daar hebben ze niet goed over nagedacht.\u2019", "Tjeerd Jegen trad in 2015 aan bij een winkelbedrijf dat financieel op de rand van de afgrond verkeerde. Hema zuchtte onder 800 miljoen euro schuld, het resultaat van een \u2018herfinanciering\u2019 door Lion Capital, het Britse investeringsfonds dat de winkelketen in 2007 had gekocht en het sindsdien financieel uitkleedde. De rentelasten over die lening alleen al bedroegen zo\u2019n 55 miljoen euro per jaar. Jegens opdracht vanuit Lion, zegt hij nu, was: maak Hema aantrekkelijk voor een koper en verlos ons ervan.", "Meerdere pogingen om Hema te verkopen aan een andere financi\u00eble partij ketsten de afgelopen jaren af, onder meer door de enorme schuldenlast. Faillissement was een serieuze mogelijkheid. Totdat de flamboyante Nederlandse ondernemer Marcel Boekhoorn de winkelketen eind 2018 in handen kreeg. Geen financieel gegoochel meer, beloofde hij: Hema is weer in Nederlandse handen. Hema-personeel onthaalde Boekhoorn als de Messias.", "Maar nadat Boekhoorn het afgelopen voorjaar had geweigerd een lening van 50 miljoen uit eigen zak af te betalen \u2013 Hema als bedrijf had dat geld niet \u2013 viel de winkelketen alsnog in handen van een consortium van Amerikaanse en Britse schuldeisers. De familie Van Eerd, eigenaren van Jumbo, kwam Hema te hulp. Deze week gingen de banken akkoord met een financieringsconstructie die Van Eerd en de Nederlandse investeringsmaatschappij Parcom beide voor de helft eigenaar van Hema maakt. De familie Van Eerd zegt openlijk dat zij 100 procent eigendom in de toekomst niet uitsluiten.", "Het resultaat van de aankoop, en de stappen ervoor, is dat Hema\u2019s schuldenlast van 800 miljoen euro daalt naar 200 miljoen euro. De jaarlijkse rentebetalingen dalen van zo\u2019n 55 miljoen euro naar 9 miljoen euro. Daarmee is Hema weer financieel gezond.", "Na een jarenlange worsteling werd Hema deze week eindelijk verlost uit haar financi\u00eble nood. Prompt moesten de winkels voor vijf weken dicht, voor het eerst in de geschiedenis. Heeft u nu de pest in?", "\u2018De sluiting is verschrikkelijk, voor klanten en voor medewerkers. Ik denk bovendien dat de schade van vijf weken verplichte sluiting veel groter zal zijn dan alleen het omzetverlies, voor alle fysieke winkels. Consumenten zijn gewoontedieren. Als ze eenmaal weg zijn, komen ze niet snel weer terug. De trend naar onlinewinkelen zal hierdoor blijvend versterkt worden, en dat is slecht nieuws voor de winkelstraten.\u2019", "Toch bent u opmerkelijk goedgehumeurd. Wij hebben elkaar inmiddels vier keer gesproken en ik heb u nog nooit zo geanimeerd gezien, glimlachend en met de handen pratend.", "\u2018Het is een ongelooflijk jaar geweest. We begonnen het jaar als een bedrijf dat enorme schulden meetorste, en eindigen met een fractie daarvan. En dat in de coronacrisis, waar de meeste bedrijven met m\u00e9\u00e9r schulden uitkomen. Dus ja, ik ben vol vertrouwen in de toekomst.\u2019", "Zijn het nu werkelijk alleen die schulden geweest die het Hema de afgelopen jaren zo moeilijk hebben gemaakt? Waren er geen andere factoren?", "\u2018Natuurlijk wel. De leegloop van de winkelstraten en de groei van e-commerce raakt ook ons. Maar desondanks heeft Hema de afgelopen jaren telkens een bedrijfswinst (de brutowinst, voor rentelasten en afschrijvingen, red.) gehad van 100- tot 120 miljoen, 8 tot 10 procent van de omzet. Dat is een prima resultaat, hoger dan dat van Ahold.", "\u2018Maar die enorme schuld hing als een molensteen om onze nek. Van de pakweg 100 miljoen brutowinst verdween elk jaar de helft direct naar rentebetalingen. Nu houd ik bruto 90 miljoen over. Dat is een enorm verschil. Met dat bedrag kunnen we flink investeren in de toekomst.\u2019", "Waar gaan die investeringen naartoe? U bent de man die Hema-winkels in Dubai opende, Hema-spullen naar de VS en Mexico stuurde, en de expansie in Itali\u00eb, Spanje, en Duitsland leidde. Maar de familie Van Eerd zegt: we gaan ons weer concentreren op de basis. De Benelux en Frankrijk.", "\u2018Wij zijn de strategie nu aan het bespreken. In februari kan ik daar pas meer over zeggen. Maar we gaan uiteraard investeren in mooie nieuwe winkelconcepten, in effici\u00ebntere logistiek, in ict-infrastructuur om onze onlineactiviteiten uit te breiden.\u2019", "Gaan die investeringen naar Nederlandse winkels?", "\u2018In Nederland gaan wij uiteraard veel meer investeren. We zien ook ruimte voor nieuwe winkels, in nieuwe groeikernen \u2013 een franchisenemer van ons heeft onlangs een winkel geopend in Castellum Houten, een gloednieuwe woonwijk. Maar ik zie ons niet snel een nieuwe grote Hema openen, met meerdere verdiepingen. Dat is niet meer van deze tijd. Consumenten willen buurtwinkels.\u2019", "In februari maakt u met de nieuwe eigenaren de plannen voor de toekomst bekend. Gaan er in de nieuwe strategie banen verloren?", "\u2018Daar kan ik nu echt niets over zeggen. Behalve dat we gaan groeien, niet krimpen. Misschien gaan er mensen naar andere plekken, maar meer investeringen zorgen over het algemeen voor meer werkgelegenheid, niet minder.\u2019", "CV Tjeerd Jegen (1971) 1989 -1995 Business administration, Erasmus Universiteit 1995 - 1996 Projectmanager innovatie, Albert Heijn 1996 - 1998 Supermarktmanager, Albert Heijn 1998 - 2000 Senior category manager, Albert Heijn 2000 - 2006 managementfuncties voor Ahold, Tsjechi\u00eb en Polen 2007 - 2009 Managing director Roemeni\u00eb, Metro Group 2009 - 2010 Chief operating officer Thailand, Tesco Group 2010 - 2011 Bestuursvoorzitter Maleisi\u00eb, Tesco Group 2011 - 2015 Managing director, Woolworths Limited (Australi\u00eb) 2015 - heden Bestuursvoorzitter Hema Jegen is getrouwd en heeft twee kinderen."], "authors": ["Remco Andersen"], "keywords": ["ik", "open", "tjeerd", "hema", "zijn", "met", "moeten", "jegen", "overheid", "van", "en", "een", "bewogen", "hemadirecteur", "voor", "het", "week", "niet", "dat"], "pubDate": "2020-12-18T19:07:46Z", "publicationId": "1a359314-37ee-33a8-8de7-301d3eb2ed28"}