{"id": "940217cf-ad50-31ae-97b6-27d4e8fce595", "title": "\u2018Tienduizenden rotsschilderingen van 12 duizend jaar oud!\u2019 Waarom archeologische vondsten al snel worden opgepompt", "url": "https://www.volkskrant.nl/wetenschap/tienduizenden-rotsschilderingen-van-12-duizend-jaar-oud-waarom-archeologische-vondsten-al-snel-worden-opgepompt~b6ef8841/", "summary": "Ze beroepen zich op een laag oker in een 12 duizend jaar oude rotswand, waarmee de rotsschilderingen gemaakt zouden zijn.\nDe 12 duizend jaar die op de vondst wordt geplakt, is dus vooralsnog niet meer dan een vermoeden.\nEen ander recent voorbeeld van die archeologische spierballentaal is de \u2018vondst\u2019 van het huis van Jezus Christus.\nDe enige mogelijkheid was eromheen, in de wetenschap dat ze het ziekenhuis waarschijnlijk niet zou halen als ze gebeten zou worden.\nDeze onderzoekers roepen nu al dat we mastodonten en reuzenluiaards zien op de schilderingen en dat ze 12 duizend jaar oud zijn.", "paragraphs": ["Jose Noe Rojas zit bij de rotsschilderingen van Cerro Azul in de Colombiaanse Amazone. De voormalige cocaboer heeft het zijn levenswerk gemaakt de schilderingen te beschermen. Beeld Getty", "\u2018Archeologen ontdekken tienduizenden hyperrealistische eeuwenoude rotsschilderingen in Colombiaanse Amazone.\u2019 \u2018Tienduizenden rotsschilderingen van 12 duizend jaar oud gevonden in Colombia.\u2019 \u2018\u2018Sixtijnse Kapel van de oudheid\u2019: rotsschilderingen ontdekt in afgelegen Amazonebos.\u2019 De ene Britse krantenkop was onlangs nog enthousiaster dan de andere over een spectaculaire archeologische vondst in het Colombiaanse regenwoud.", "Een Brits-Colombiaanse onderzoeksgroep vond de schilderingen al een jaar geleden, maar het nieuws werd bewust stil gehouden tot het begin van de Channel 4-serie Jungle Mystery: Lost Kingdoms of the Amazon. Hier waren de schilderingen voor het eerst voor het grote publiek te zien.", "Niet alle experts reageerden enthousiast. La Lindosa, het gebied waarin de onderzoekers de rotsschilderingen vonden, was namelijk al jaren bekend bij de lokale bevolking. Het geniet bovendien sinds 2018 de status van Unesco Werelderfgoed. Daarnaast werd in de eerste berichten over de vondst de Colombiaanse bijdrage aan het onderzoek sterk onderbelicht. Ook de methodologische haken en ogen van de datering kwamen nauwelijks aan de orde.", "Niet meer dan een vermoeden", "Zo claimen de onderzoekers dat de schilderingen minstens 12 duizend jaar oud zijn, zonder daarvoor archeologisch bewijs te leveren. Ze beroepen zich op een laag oker in een 12 duizend jaar oude rotswand, waarmee de rotsschilderingen gemaakt zouden zijn. Hoewel die inderdaad met oker zijn gemaakt, ontbreekt bewijs dat dat oker uit de rotslaag komt. De 12 duizend jaar die op de vondst wordt geplakt, is dus vooralsnog niet meer dan een vermoeden.", "Media berichtten bovendien over tienduizenden nieuwe tekeningen, zonder duidelijk te maken of dit getal verwijst naar de nieuwe vondst of het aantal tekeningen in het hele gebied, waarvan een groot deel dus al bekend was. Ella Al-Shamahi, presentator van de Channel 4-serie, liet op Twitter weten dat er wel degelijk nieuwe rotswanden met afbeeldingen zijn gevonden. In de wetenschappelijke publicatie van de Brits-Colombiaanse onderzoeksgroep van begin 2020 wordt gesproken over drie nieuwe rotswanden. Het aantal afbeeldingen op die wanden blijft onduidelijk.", "Los van de vraag hoe nieuw deze afbeeldingen precies zijn, laat deze casus goed zien hoe sommige archeologische vondsten nogal opgeblazen de nieuwsconsument bereiken. Een ander recent voorbeeld van die archeologische spierballentaal is de \u2018vondst\u2019 van het huis van Jezus Christus.", "Eind vorig jaar doopte een Brits-Isra\u00eblisch onderzoeksteam in Nazareth een ondergrondse tombe om tot \u2018het huis van Jezus\u2019. Of Jezus er gewoond heeft, is onmogelijk te zeggen, maar volgens de onderzoekers is het \u2018zo dichtbij als we ooit zullen komen\u2019. Reden genoeg voor sommige media om de ontdekking breed uit te meten, zelfs al ontbreekt elk bewijs dat het Jezus\u2019 huis betreft.", "Sensatiearcheologie is dus niet uitzonderlijk. Waarom worden veel archeologische vondsten zo ronkend gepresenteerd? We vroegen het vier archeologen.", "Om dat te begrijpen moet je beginnen bij het begin, vindt oudheidkundige Jona Lendering. \u2018Doordat wetenschappelijke opleidingen sterk focussen op de praktijk, weten de meeste archeologen vooral goed hoe je iets moet opgraven en registreren. Ze zijn echter nauwelijks bekend met het wetenschappelijke Spiel. Daardoor komt de focus sterk op spectaculaire vondsten te liggen en minder op de wetenschappelijke waarde van die vondsten.\u2019", "De archeologie slaagt er daardoor niet in een accuraat beeld te geven van haar eigen relevantie, vindt de historicus. Hij verwijst daarbij graag naar de uitspraak van oud-staatssecretaris van Cultuur Halbe Zijlstra, die een aantal jaar geleden bij Pauw & Witteman liet weten dat hij werkelijk geen idee had wat hij aan moest met \u2018musea vol opgegraven potten en pannen\u2019.", "Zoete koek", "Zoals altijd speelt geld een rol. \u2018Om fondsen veilig te stellen is het belangrijk om met iets indrukwekkends op de proppen te komen\u2019, zegt prehistorisch archeoloog Nathalie Brusgaard (Rijksuniversiteit Groningen). \u2018Daardoor concurreren onderzoekers voortdurend om het stempel van oudste, grootste of sensationeelste vondst.\u2019", "Verschil met vroeger is dat vooral onlinemedia die sensationele toon slikken als zoete koek. Een perfect voorbeeld is het bericht van de Britse krant The Guardian, waarin Ella Al-Shamahi, de presentator van Jungle Mystery: Lost Kingdoms of the Amazons, uitgebreid de ruimte krijgt om te vertellen over de kaaimannen en slangen die de tocht van de televisieploeg door de jungle bemoeilijkten. Ze herinnert zich hoe ze tijdens een expeditie oog in oog kwam te staan met een bosmeester \u2013 \u2018een slang met een mortaliteit van 80 procent\u2019, aldus Al-Shamahi \u2013 die het pad versperde. Het was pikkedonker, dus teruggaan was geen optie. De enige mogelijkheid was eromheen, in de wetenschap dat ze het ziekenhuis waarschijnlijk niet zou halen als ze gebeten zou worden. Indiana Jones kan er nog een puntje aan zuigen.", "\u2018Het lastige is dat wetenschapsjournalisten en archeologen een gedeeld belang hebben\u2019, zegt archeoloog Miko Flohr (Universiteit Leiden). \u2018Ze willen allebei een mooi verhaal maken. In de totstandkoming van zulke nieuwsberichten heeft niemand er belang bij om dat verhaal een beetje te nuanceren.\u2019 Dat beaamt Brusgaard: \u2018Met de boodschap dat je eigenlijk nog niet echt weet hoe het zit, kom je niet in de krant.\u2019", "Dat leidt ertoe dat de wetenschapsjournalistiek grofweg twee frames kent als het gaat over archeologie, stelt Lendering. \u2018Meestal verschijnt er na een ontdekking eerst een hiep-hiep-hoeraverhaal dat de nieuwe vondst de hemel in prijst. Op die overdreven claim volgt dan soms nog een bericht waaruit blijkt dat het toch allemaal niet deugt \u2013 dat is het tweede frame. In beide frames delft de complexe werkelijkheid van de archeologie het onderspit.\u2019", "Hoe erg is het dat nieuwsberichten over archeologie zo worden opgeblazen? Het publiek loopt op deze manier in ieder geval warm voor het vakgebied.", "Mastodonten", "Miko Flohr vindt het hijgerige tot op zekere hoogte onvermijdelijk. Een archeoloog moet zijn bevindingen nu eenmaal aan de man brengen. Overdrijving is vanuit het perspectief van de wetenschapper \u2018eerder irritant dan problematisch\u2019.", "\u2018Archeologische vondsten \u2013 rotsschilderingen in het bijzonder \u2013 spreken nu eenmaal tot de verbeelding\u2019, merkt Nathalie Brusgaard op. Toch doet al die sensatie de wetenschap tekort, vindt ze. \u2018Rotskunst is moeilijk te interpreteren en dateren. Deze onderzoekers roepen nu al dat we mastodonten en reuzenluiaards zien op de schilderingen en dat ze 12 duizend jaar oud zijn. Het kan goed zijn dat ze daar na wat grondiger onderzoek over een paar maanden van moeten terugkomen, maar daar hoor je waarschijnlijk niemand over.\u2019", "Archeoloog Wil Roebroeks (Universiteit Leiden) betreurt vooral dat alleen de Britse onderzoekers met de eer strijken. \u2018De kranten presenteren het nu alsof een paar Engelsen deze rotsschilderingen met heel veel hak- en kruipwerk door de jungle hebben ontdekt. De Colombiaanse bijdrage aan het onderzoek blijft grotendeels buiten beschouwing.\u2019", "Lendering stoort zich eraan dat telkens dezelfde narratieven terugkeren in de media. Hij schudt er een paar uit zijn mouw: \u2018Gaat het over de Romeinen, dan is Asterix nooit ver weg. Iets is altijd \u2018het Pompeii\u2019 van een of andere streek. En het zijn altijd schatten die ze vinden.\u2019 Vooral dat laatste vindt Lendering problematisch, aangezien opgraven in essentie gewoon een vorm van bronnenverzameling is. \u2018Of het nu gaat om een scherf, een stuk hout of een gouden oorbel, maakt voor de wetenschap niet uit.\u2019", "Dr. Livingstone", "Bovendien komt het soort Dr. Livingstone-verhalen dat telkens terugkomt rechtstreeks uit de 19de eeuw, stelt Lendering. \u2018Daar schemert een ontzettend koloniaal wereldbeeld doorheen.\u2019 Met die kritiek bouwt hij voort op het gedachtengoed van de postkoloniale denker Edward Said. In zijn boek Ori\u00ebntalisme (1978) muntte de Palestijns-Amerikaanse literatuurwetenschapper het mechanisme waarmee het Westen andere cultuurgebieden onderdrukt door ze af te beelden en te beschrijven als exotisch en wild. Wie bijdraagt aan die beeldvorming, draagt bij aan de bestaande, scheve machtsverhouding, aldus Said.", "Wat te doen tegen sensationalistische berichtgeving? Volgens Miko Flohr zouden journalisten geen artikelen moeten schrijven over archeologische vondsten zonder dat er een serieuze wetenschappelijke publicatie over is. Het is volgens Flohr een gedeelde verantwoordelijkheid: stap als archeoloog niet naar de pers met een vondst zonder een grondig onderzoek, en hap als journalist niet te snel op een vondst die er nieuwswaardig uitziet. Het artikel in The Guardian laat zien dat journalisten er goed aan doen een rondje te bellen naar archeologen die niet betrokken zijn bij het onderzoek, voordat ze een ronkend bericht optikken.", "Een platform waar onderzoekers van verschillende bloedgroepen \u2013 archeologen, historici, classici \u2013 elkaar treffen zou kunnen helpen, denkt Lendering. \u2018Dat vergroot de dialoog binnen de wetenschap, waardoor men minder de behoefte voelt om elkaar te overschreeuwen.\u2019", "Voor de oplossing kijkt hij zowel naar journalisten als onderzoekers: \u2018Stap eindelijk eens af van de vloek-van-de-faraoverhalen en houd op het gelijk van de Bijbel archeologisch te bewijzen. Zulke frames getuigen alleen maar van een gebrek aan originaliteit.\u2019"], "authors": ["Melle Meijer"], "keywords": ["jaar", "oud", "worden", "zijn", "vondsten", "waarom", "opgepompt", "ze", "te", "rotsschilderingen", "die", "snel", "van", "en", "een", "tienduizenden", "op", "het", "dat"], "pubDate": "2021-01-08T10:33:54Z", "publicationId": "1a359314-37ee-33a8-8de7-301d3eb2ed28"}