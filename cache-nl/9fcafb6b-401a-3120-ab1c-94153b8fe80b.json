{"id": "9fcafb6b-401a-3120-ab1c-94153b8fe80b", "title": "In Big Brother is Theo de Amsterdamse versie van \u2018Terror Jaap\u2019", "url": "https://www.parool.nl/kunst-media/in-big-brother-is-theo-de-amsterdamse-versie-van-terror-jaap~b174651a/", "summary": "Knuffelbeer Jowi toonde zich in de eerste aflevering al als tegenpool van 'Terror Jaap' Theo.\nLips kan zich de allereerste Big Brother uit 1999 nog goed herinneren, met knuffelbeer Ruud en het liefdeskoppel Sabine en Bart als smaak\u00admakers.\nDie eerste bewoners van het Big Brotherhuis hadden geen idee dat er zo veel mensen dagelijks keken en daardoor bleven ze authentiek.\nZou het ruim twintig jaar later opnieuw lukken om met Big Brother iets bijzonders neer te zetten?\nDeze Amsterdamse variant op Terror Jaap verzekerde de presentatoren voor hij het huis betrad: \u201cJe moet het spel spelen en als dat niet goedschiks gaat dan maar kwaadschiks.\u201d Gezellige jongen \u2013 dat wordt gegarandeerd ruzie.", "paragraphs": ["Knuffelbeer Jowi toonde zich in de eerste aflevering al als tegenpool van 'Terror Jaap' Theo.", "Lips kan zich de allereerste Big Brother uit 1999 nog goed herinneren, met knuffelbeer Ruud en het liefdeskoppel Sabine en Bart als smaak\u00admakers. Die eerste bewoners van het Big Brotherhuis hadden geen idee dat er zo veel mensen dagelijks keken en daardoor bleven ze authentiek. Zou het ruim twintig jaar later opnieuw lukken om met Big Brother iets bijzonders neer te zetten?", "De beide presentatoren twijfelden er niet over. \u201c2021 is nu al een legendarisch jaar!\u201d riep Geraldine Kemper hysterisch. \u201cJe hebt dit nog nooit gezien!\u201d voegde haar Vlaamse collega Peter Van de Veire toe, alsof er nooit al een Big Brother, De Bus, De Gouden Kooi, Utopia of andere slappe aftreksels waren geweest.", "De eerste bewoner anno 2021, Jowi, deed meteen een Ruudje door over knuffelen te beginnen. Verder uitte hij zich vooral door uitroepen als \u2018wow!\u2019, \u2018shit!\u2019, \u2018holy fuck!\u2019, \u2018nice!\u2019 Een Engelse ziekte waar zelfs de Vlaamse deel\u00adnemers zich veelvuldig aan bezondigden.", "Maar verder was Jowi ok\u00e9, want bij zijn eerste geheime opdracht \u2013 verdeel de bedden voor de andere bewoners arriveren \u2013 offerde hij zich op door het enige uitklapbed te nemen om zo de lieve vrede te bewaren.", "Theo was juist de anti-Jowi. Deze Amsterdamse variant op Terror Jaap verzekerde de presentatoren voor hij het huis betrad: \u201cJe moet het spel spelen en als dat niet goedschiks gaat dan maar kwaadschiks.\u201d Gezellige jongen \u2013 dat wordt gegarandeerd ruzie.", "Er zaten wel meer kandidaten bij die ongetwijfeld voor conflict kunnen zorgen \u2013 snurker Thomas die een houtzagerij in huis had \u2013 en anders doen de opdrachten dat wel.", "Maar de aanwezigheid van oer-Big Brotherbewoners Sabine en Ruud bij Jinek bevestigde nog maar eens dat deze update nooit zo legendarisch kan worden als de allereerste editie.", "Reageren? hanlips@parool.nl."], "authors": ["Han Lips"], "keywords": ["van", "het", "big", "terror", "eerste", "en", "een", "amsterdamse", "als", "te", "jaap", "theo", "zich", "brother", "dat", "versie"], "pubDate": "2021-01-05T08:33:27Z", "publicationId": "a3002aeb-6d5a-3894-adcb-0212effbc567"}