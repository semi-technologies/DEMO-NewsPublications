{"id": "c46a2891-7872-3df5-9270-fdbce468ed37", "title": "Hoe zag het heelal eruit, 1 seconde na zijn geboorte?", "url": "https://volkskrant.nl/wetenschap/hoe-zag-het-heelal-eruit-1-seconde-na-zijn-geboorte~bb18ed3b/", "summary": "De Nederlandse natuurkundige Auke Pieter Colijn wil met zijn collega\u2019s de ultieme babyfoto van het heelal maken.\nVer v\u00f3\u00f3r het moment dat mensen op het galactisch toneel verschenen, lang voor de geboorte van de aarde en zon, en nog voor het ontstaan van de eerste sterren tref je het moment dat het eerste licht ongehinderd door het heelal kon vliegen.\nHet resultaat, een foto van het heelal in zijn jongste jeugdjaren, is h\u00e9t belangrijkste onderzoeksresultaat in de moderne kosmologie.\nV\u00f3\u00f3r dat moment was het heelal immers ondoorzichtig voor het licht dat onze telescopen kunnen opvangen.\nZe zijn bijvoorbeeld afkomstig van de zon, en niet van het begin van de kosmos.", "paragraphs": ["De Nederlandse natuurkundige Auke Pieter Colijn wil met zijn collega\u2019s de ultieme babyfoto van het heelal maken. Een \u2018wild idee\u2019 \u2013 en een project van de buitencategorie, waarvoor hij ruim een miljoen euro heeft gekregen van wetenschapsfinancier NWO.", "Met miljarden tegelijk schieten ze op elk moment van de dag door je lichaam zonder dat je er ook maar iets van merkt: spookachtige deeltjes (zogeheten neutrino\u2019s), uitgezonden toen het heelal slechts \u00e9\u00e9n enkele seconde oud was. Fysicus Auke-Pieter Colijn (Universiteit van Amsterdam) wil ze samen met collega\u2019s de komende jaren voor het eerst betrappen, en daarmee een stap zetten naar de ultieme babyfoto van het heelal.", "Natuurkundigen die een deeltje willen betrappen: het klinkt misschien niet heel revolutionair. Soms lijkt het wel alsof fysici niets anders doen. Maar vergis je niet: wat Colijn en collega\u2019s willen is van de buitencategorie.", "\u2018Toen ik ging studeren, waren er drie dingen die fysici graag wilden vinden\u2019, zegt Colijn. Allereerst het higgsdeeltje, het deeltje dat alle andere deeltjes massa geeft. Dat lukte in 2012, in de deeltjesversneller van onderzoeksinstituut Cern in Gen\u00e8ve. Het tweede vinkje zetten fysici in 2015, toen men zwaartekrachtgolven betrapte, de trillingen van ruimte en tijd die ontstaan wanneer zware kosmische voorwerpen op elkaar klappen. Beide prestaties leverden (indirect) een Nobelprijs voor de natuurkunde op.", "En nu rest nog het derde ding op het lijstje. \u2018De relic neutrino\u2019s\u2019, zegt Colijn, vluchtige deeltjes die dienstdoen als relikwie van de vroegste periode uit de kosmische geschiedenis, toen het heelal slechts \u00e9\u00e9n enkele seconde oud was.", "Kosmische achtergrondstraling", "Draai de klok van het universum terug en je stuit op een grens die onpasseerbaar lijkt. Ver v\u00f3\u00f3r het moment dat mensen op het galactisch toneel verschenen, lang voor de geboorte van de aarde en zon, en nog voor het ontstaan van de eerste sterren tref je het moment dat het eerste licht ongehinderd door het heelal kon vliegen. Dat licht, dat de kosmos vulde toen die zo\u2019n 380 duizend jaar oud was, staat tegenwoordig bekend als de kosmische achtergrondstraling.", "Astronomen brachten die straling de afgelopen decennia in kaart. Het resultaat, een foto van het heelal in zijn jongste jeugdjaren, is h\u00e9t belangrijkste onderzoeksresultaat in de moderne kosmologie. Het schuilt onder onze kennis over vrijwel alles van de oerknal tot de manier waarop het heelal uitdijt.", "Verder terugkijken dan die 380 duizend jaar leek tot voor kort een utopie. V\u00f3\u00f3r dat moment was het heelal immers ondoorzichtig voor het licht dat onze telescopen kunnen opvangen. De relikwieneutrino\u2019s boden op papier weliswaar een manier om veel verder terug te kijken, maar \u2013 zo luidde de brede consensus \u2013 die vangen is vrijwel onmogelijk. Tot Colijn en collega\u2019s een maf idee kregen.", "Geen garanties", "Eenvoudig wordt het niet, benadrukt hij direct. En een garantie dat het zal lukken bestaat niet. Maar dat er iets zit in hun plan om neutrino\u2019s uit het vroege heelal te betrappen is zeker. Anders had de Nederlandse geldverstrekker NWO \u2013 waar de concurrentie om geld notoir hevig is \u2013 geen miljoen euro vrijgemaakt voor wat de onderzoekers zelf nog altijd een long shot noemen.", "De vroegste neutrino\u2019s betrappen is niet gemakkelijk. De deeltjes hebben vrijwel geen interactie met andere deeltjes \u2013 daarom merk je het ook niet als ze met kuddes tegelijk door je lichaam sjezen. Wie ze toch wil betrappen, doet dat normaliter in reusachtige detectoren diep in de zee of in grote ruimten onder de grond. Slechts heel af en toe botsen ze dan op \u00e9\u00e9n enkele atoomkern, en kunnen fysici het lichtflitsje dat dat veroorzaakt opvangen en analyseren.", "Alleen: de neutrino\u2019s die dat soort apparaten vinden hebben veel energie. Ze zijn bijvoorbeeld afkomstig van de zon, en niet van het begin van de kosmos. De relikwie\u00ebn die Colijn wil vangen, zijn van een heel andere orde. Die hebben na ruim 13 miljard jaar in de kosmos z\u00f3 weinig energie beschikbaar dat ze een atoomkern geen opdonder meer kunnen geven.", "Beeld Thomas Nondh Jansen", "\u2018In plaats daarvan gaan wij naar tritium kijken\u2019, zegt Colijn. Dat atoom zal op papier h\u00e9\u00e9l af en toe een passerend relikwieneutrino vangen tijdens zijn verval naar het lichtere helium-3. Van nature vindt dat verval met grote regelmaat plaats: in \u00e9\u00e9n gram tritium zo\u2019n biljard (duizendmiljoenmiljoen) keer per seconde.", "Bij het verval ontstaat altijd een elektron. En nu komt de crux: als het tritiumatoom een relikwieneutrino uit de omgeving heeft geplukt, heeft dat elektron een h\u00e9\u00e9l klein beetje meer energie dan wanneer dat niet is gebeurd. Dat verschil hopen Colijn en collega\u2019s nu uit te buiten. \u2018Als het werkt \u2013 en dat gaan we nu uitzoeken \u2013 dan is dat echt de hoofdprijs.\u2019", "Indirect bewijs", "Hoewel we er nog nooit \u00e9\u00e9n hebben gemeten, weten fysici vrij zeker dat relikwieneutrino\u2019s bestaan. Niet alleen worden ze voorspeld door alle huidige modellen van het jonge heelal, indirect zijn ze zelfs al weleens betrapt. Zo beschreef theoretisch fysicus Daniel Baumann, eveneens verbonden aan de Universiteit van Amsterdam, onlangs nog in vakblad Nature de sporen die de deeltjes trokken in geluidsgolven afkomstig uit het vroege heelal. \u2018Heel slim\u2019, noemt Colijn dat onderzoek. \u2018De volgende stap is om ze direct te meten.\u2019", "Zelfs als hij in zijn missie slaagt, is dat nog slechts een opstap naar de \u00e9chte \u2018babyfoto\u2019 van het heelal. De eerste metingen kunnen namelijk alleen bevestigen dat de neutrino\u2019s inderdaad door de kosmos vliegen, maar ze nog niet in kaart brengen. \u2018We denken nu alvast na hoe we ook kunnen zien uit welke richting ze komen. Idee\u00ebn zijn er, maar dat is allemaal nog heel speculatief. Tegen de tijd dat we zoiets kunnen doen, ben ik allang met pensioen\u2019, lacht Colijn. E\u00e9n ding tegelijk, wil hij maar zeggen. Eerst de ene schier onneembare kosmische col beklimmen, voordat je gaat piekeren over de volgende."], "authors": ["George Van Hal"], "keywords": ["eruit", "geboorte", "van", "zag", "hoe", "het", "die", "zijn", "colijn", "seconde", "een", "ze", "dat", "en", "niet", "heelal"], "pubDate": "2020-12-04T13:00:21+01:00", "publicationId": "1a359314-37ee-33a8-8de7-301d3eb2ed28"}