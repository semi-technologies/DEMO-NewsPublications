{"id": "ce3c0974-7f5c-388e-9995-d4016c8887c1", "title": "Typeer het homo-zijn niet als zonde", "url": "https://trouw.nl/opinie/typeer-het-homo-zijn-niet-als-zonde~bdc441f1/", "summary": "Als je homoseksualiteit als zonde bestempelt, ontneem je de homoseksuele jongere de kans op positieve zelfacceptatie, vindt Herman van Wijngaarden, medewerker van Hart voor Homo's.\nHet kwalijke is dat ze met deze redenering het homo-zijn van homoseksuele jongeren bij voorbaat typeren als zonde.\nWie consequent is, kan dan alleen maar zeggen: bekeer je van je homo-zijn.\nOok als je gelooft dat de Bijbel de homoseksuele relatie afwijst, kun je zeggen: God heeft een plan met je leven, inclusief je homo-zijn.\nDaarmee zijn niet alle vragen opgelost, want hoe leef je dan als single-homo, maar het geeft in ieder geval w\u00e9l ruimte om tegen jezelf te zeggen: ik mag er zijn, als homo!", "paragraphs": ["Als je homoseksualiteit als zonde bestempelt, ontneem je de homoseksuele jongere de kans op positieve zelfacceptatie, vindt Herman van Wijngaarden, medewerker van Hart voor Homo's.", "\u2018Wij wijzen nooit \u00e9\u00e9n enkele groep af, wij wijzen steeds weer zowel onszelf als ook alle anderen af, omdat we allemaal op de \u00e9\u00e9n of andere manier van Gods doel afgeweken zijn.\u2019 Zo verdedigen G. van Veldhuizen en A. Heemskerk (Opinie, 19 november) zichzelf tegen het verwijt van discriminatie van homoseksuelen op reformatorische scholen. Daarmee bewijzen ze het reformatorisch onderwijs een slechte dienst.", "Ik kan niet namens het reformatorisch onderwijs spreken, maar ik vraag me af of de heren Van Veldhuizen en Heemskerk dat w\u00e9l doen. Zij halen namelijk een visie op homoseksualiteit van stal die volgens mij niet door iedereen in deze sector gedeeld wordt. Als zij zeggen dat zij zichzelf afwijzen, bedoelen ze daarmee (hopelijk) dat ze alleen hun \u2018zondige zelf\u2019 afwijzen. Z\u00f3 wijzen ze homoseksualiteit en de homoseksuelen af. Het kwalijke is dat ze met deze redenering het homo-zijn van homoseksuele jongeren bij voorbaat typeren als zonde. Niet alleen de homoseksuele relatie is zonde \u2013 die gedachte kan ik volgen \u2013 maar ook het hebben van homoseksuele gevoelens op zich, ook al breng je ze niet tot uiting in een homoseksuele relatie.", "In het verleden kwam je deze redenering in de reformatorische gezindte vrij veel tegen. Om zogenaamd op een pastorale manier n\u00e1\u00e1st de homo te kunnen staan, werd dan gezegd: \u2018We zijn allemaal zondaren! De \u00e9\u00e9n is hebzuchtig, een ander roddelt en zo zijn er ook mensen met homoseksuele gevoelens.\u2019", "Alles wat je tot homo maakt, moet afgewezen worden", "Volgens Hart van Homo\u2019s is dat een visie die pastoraal erg gevaarlijk is en theologisch niet noodzakelijk, ook niet als je reformatorisch wilt denken. Pastoraal ontneem je de homoseksuele jongere daarmee de mogelijkheid om tot positieve zelfacceptatie te komen. Want alles wat je tot homo maakt, moet afgewezen worden. Wie consequent is, kan dan alleen maar zeggen: bekeer je van je homo-zijn. Je mag er wel zijn, maar eigenlijk niet als homo.", "Gelukkig zijn er steeds meer reformatorische christenen die deze gedachte afwijzen, al is het maar omdat ze zien dat hun homoseksuele jongeren erop stuklopen. Daarmee zijn ze niet minder reformatorisch. Ook als je gelooft dat de Bijbel de homoseksuele relatie afwijst, kun je zeggen: God heeft een plan met je leven, inclusief je homo-zijn. Daarmee zijn niet alle vragen opgelost, want hoe leef je dan als single-homo, maar het geeft in ieder geval w\u00e9l ruimte om tegen jezelf te zeggen: ik mag er zijn, als homo!", "Lees ook:", "Dat reformatorische scholen discriminatie wordt verweten omdat ze homoseksualiteit afwijzen, is niet terecht", "Natuurlijk wijzen ze homoseksualiteit af, schrijven G. van Veldhuizen en A. Heemskerk, werkzaam in het voortgezet reformatorisch onderwijs. Maar ze wijzen ook zichzelf af, dus van discriminatie is geen sprake."], "authors": [], "keywords": ["zonde", "als", "van", "homoseksuele", "het", "maar", "zijn", "typeer", "niet", "je", "ze", "ook", "homozijn"], "pubDate": "2020-11-26T09:24:00+01:00", "publicationId": "b66cd8e4-4294-3571-bcd7-e490527f1a48"}