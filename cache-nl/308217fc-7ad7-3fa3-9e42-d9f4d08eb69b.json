{"id": "308217fc-7ad7-3fa3-9e42-d9f4d08eb69b", "title": "Safe Space leidt niet tot nieuwe inzichten \u2605\u2605\u2606\u2606\u2606", "url": "https://volkskrant.nl/cultuur-media/safe-space-leidt-niet-tot-nieuwe-inzichten~b461e1be/", "summary": "Safe Space Beeld Sanne PeperAbke Haring overlegt met haar medespelers op het achtertoneel.\nDaar houden de spelers zich aan, in het ongrijpbare Safe Space.\nTot nieuwe inzichten leidt dit echter niet, en er ontstaat bovendien nauwelijks een relatie met de handeling, of het moet het isolement zijn waarin ook de spelers verkeren.\nEven leeft Safe Space op, als de angst het overneemt en de spelers in beweging komen, in een mooie mix van kinderspel en rituele bezwering.\nHet moment verdampt, en Safe Space lost op in het niets.", "paragraphs": ["Safe Space Beeld Sanne Peper", "Abke Haring overlegt met haar medespelers op het achtertoneel. Een gestileerd fluisteren is het, buiten gehoorsafstand van het publiek, alsof ze strategie\u00ebn doornemen voor de voorstelling. Dan zijn ze eruit en begint het. Zo is meteen het signaal afgegeven dat het publiek niet altijd actief bij de voorstelling zal worden betrokken.", "Daar houden de spelers zich aan, in het ongrijpbare Safe Space. Haring, Marlies Heuer en Ella Kamerbeek hebben plaatsgenomen aan een tafel. Ze zijn gehuld in zwart en worden scherp uitgelicht in een schilderachtig tableau. Wat volgt is een choreografie op de vierkante millimeter. Met haar contrastrijke gezicht transformeert Heuer tot een portret van Pyke Koch. Haring spant en ontspant haar spieren alsof ze een instrument stemt. Even is dat fascinerend om te zien. Maar niet vijftig minuten lang.", "Ondertussen klinkt de voice-over van een vrouw die probeert haar angsten te bezweren. Ze spreekt moeizaam, amechtig. Is ze ziek? In elk geval leeft ze ge\u00efsoleerd en zoekt naar zingeving. In dat opzicht zinspeelt de tekst op corona, en de angsten en uitdagingen die we allemaal recent hebben doorstaan. Tot nieuwe inzichten leidt dit echter niet, en er ontstaat bovendien nauwelijks een relatie met de handeling, of het moet het isolement zijn waarin ook de spelers verkeren.", "Even leeft Safe Space op, als de angst het overneemt en de spelers in beweging komen, in een mooie mix van kinderspel en rituele bezwering. Maar het is te weinig en te laat. Het moment verdampt, en Safe Space lost op in het niets."], "authors": ["Herien Wensink"], "keywords": ["tot", "safe", "van", "space", "inzichten", "haar", "en", "nieuwe", "een", "ze", "op", "te", "leidt", "het", "niet"], "pubDate": "2020-12-13T16:06:14Z", "publicationId": "1a359314-37ee-33a8-8de7-301d3eb2ed28"}