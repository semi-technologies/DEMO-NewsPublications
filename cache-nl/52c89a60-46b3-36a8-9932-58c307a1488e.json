{"id": "52c89a60-46b3-36a8-9932-58c307a1488e", "title": "Met tien man zet Feyenoord achterstand om in zege op Fortuna", "url": "https://www.parool.nl/sport/met-tien-man-zet-feyenoord-achterstand-om-in-zege-op-fortuna~bfb93d4d/", "summary": "Fortuna wacht nog altijd op de eerste overwinning van het seizoen.\nIn de levendige openingsfase golfde het spel op en neer, wat resulteerde in heel wat kansen.\nMarcos Senesi trok de stand gelijk met een prachtige treffer.\nVlak voor rust ging de bal op de stip na een ogenschijnlijk onschuldige botsing tussen Bryan Linssen en Fortuna-verdediger Martin Angha.\nFeyenoord kwam na rust niet meer in de problemen en Berghuis besliste het duel vlak voor tijd met zijn negende treffer van het seizoen.", "paragraphs": ["Ondanks een waslijst aan blessures gaat Feyenoord mee in het spoor van Ajax. De Rotterdammers zijn nog ongeslagen in de eredivisie en hebben 3 punten minder dan de koploper. Fortuna wacht nog altijd op de eerste overwinning van het seizoen.", "Feyenoord kwam in Sittard al na 30 seconden op achterstand via Zian Flemming, die ongehinderd door het hart van de Rotterdamse defensie kon lopen en de bal langs doelman Nick Marsman schoot (1-0). Advocaat zag het vol ongeloof aan. Het humeur van de Hagenaar werd nog slechter toen Orkun K\u00f6kc\u00fc in de 12e minuut met rood van het veld moest, omdat hij Roel Janssen vol op de voet raakte.", "In de levendige openingsfase golfde het spel op en neer, wat resulteerde in heel wat kansen. De grootste waren voor Fortuna, dat tijdens de interlandperiode hoofdtrainer Kevin Hofland ontsloeg. Mats Seuntjens raakte de lat boven Marsman. Aan de andere kant schoot Nicolai J\u00f8rgensen van dichtbij recht op keeper Yanick van Osch.", "De Rotterdammers wisten in de eredivisie nog nooit een punt te pakken in een wedstrijd waarin ze in het eerste kwartier een rode kaart kregen, maar tegen Fortuna lukte het Feyenoord met tien man wel om het duel in handen te nemen. Marcos Senesi trok de stand gelijk met een prachtige treffer. De Argentijnse verdediger, die eerder dit seizoen tegen ADO Den Haag al scoorde met een omhaal, nam op zo\u2019n 20 meter van het doel een afgeslagen bal op zijn borst aan en schoot de bal daarna met links in de kruising: 1-1.", "Vlak voor rust ging de bal op de stip na een ogenschijnlijk onschuldige botsing tussen Bryan Linssen en Fortuna-verdediger Martin Angha. Berghuis schoot raak vanaf 11 meter. Feyenoord kwam na rust niet meer in de problemen en Berghuis besliste het duel vlak voor tijd met zijn negende treffer van het seizoen."], "authors": [], "keywords": ["man", "tien", "zege", "van", "zet", "achterstand", "nog", "het", "op", "bal", "met", "feyenoord", "een", "om", "en", "fortuna", "schoot", "aan"], "pubDate": "2020-11-22T16:42:00+01:00", "publicationId": "a3002aeb-6d5a-3894-adcb-0212effbc567"}