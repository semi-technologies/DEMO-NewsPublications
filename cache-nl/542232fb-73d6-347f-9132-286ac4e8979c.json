{"id": "542232fb-73d6-347f-9132-286ac4e8979c", "title": "Doe zoals de sto\u00efcijnen en die pandemie valt reuze mee, leert cabaretier-filosoof Tim Fransen u", "url": "https://volkskrant.nl/de-gids/doe-zoals-de-stoicijnen-en-die-pandemie-valt-reuze-mee-leert-cabaretier-filosoof-tim-fransen-u~b107e179/", "summary": "En daar waren de sto\u00efcijnse filosofen die niet te beroerd waren om ons, lang na hun pensioen, te hulp te schieten.\nHij is een van de zeldzame voorbeelden van een wijsgeer die ook heerser is \u00adgeweest, in dit geval tijdens een turbulente periode van het Romeinse Rijk.\nVolgens de sto\u00efcijnen moeten we onze emoties en verlangens kritisch bekijken, en ons er niet zomaar door laten mee\u00adslepen.\nWaar het volgens de stoa om gaat, is dan ook niet het koesteren van je identiteit, maar het ontwikkelen van je karakter.\n\u2018Sterven is een proces van elke dag, want elke dag wordt ons een deel van ons leven ontnomen.", "paragraphs": ["Cabaretier en filosoof Tim Fransen leidt u door de kalmerende wereld van de sto\u00efcijnen. Hoe kan die leer helpen de pandemie beter te doorstaan?", "In tijden van tegenslag en \u00adteleurstelling heb ik de \u00adgewoonte om me terug te trekken in mijn studeer\u00adkamer met een kop thee en een stuk extra pure chocola, alwaar ik de wijsheid van de sto\u00efcijnse filosofen \u2013 Zeno, Epictetus, Seneca, Marcus Aurelius \u2013 ter hand neem. Steevast is mijn gemoed daarna in een oneindig veel betere toestand. Om maar te zeggen: een goed stuk chocola kan wonderen verrichten. Al zullen de teksten van de sto\u00efcijnse wijsgeren er misschien ook iets mee te maken hebben.", "\u2018We moeten zo goed mogelijk doen wat in onze macht ligt, en voor de rest met de omstandigheden omgaan \u00adzoals ze nu eenmaal zijn\u2019, aldus de vrijgelaten slaaf Epictetus.", "Of neem deze, van keizer Marcus Aurelius: \u2018Wees als de rots waartegen de golven zonder ophouden breken. Hij is onwrikbaar en eromheen komt het bruisende water tot rust.\u2019", "De stoa wordt ook wel een crisisfilosofie genoemd. Voormalig Denker des Vaderlands Ren\u00e9 Gude omschreef het ooit als \u2018een trainingsprogramma om een beetje ongevoelig te worden voor de grillen van de buitenwereld\u2019. Niet vreemd dus dat de sto\u00efcijnse filosofie dit crisisjaar een spectaculaire opleving zag. Een pandemie deed ons wakker schrikken uit onze sluimer van veiligheid en controle. En daar waren de sto\u00efcijnse filosofen die niet te beroerd waren om ons, lang na hun pensioen, te hulp te schieten.", "Er verschenen artikelen, podcasts en bloemlezingen waarin de wijsheid van de stoa werden afgestoft, bood The School of Life tijdens de eerste lockdown gratis colleges aan en ook ik pronkte eerder in de Volkskrant met mijn deurmat met daarop de sto\u00efcijnse lijfspreuk \u2018amor fati\u2019 (liefde voor het lot).", "De sto\u00efcijnen drukten zich vaak uit in puntige oneliners, die zich perfect lenen voor Instagramaccounts als Stoicreflections (400 duizend volgers) en Dailystoic (bijna een miljoen volgers). De stoa is echter meer dan een verzameling tegeltjeswijsheden, en ook meer dan een crisisfilosofie. De stoa is een (veeleisende) levenshouding, gebaseerd op een uitgewerkt wereldbeeld, inclusief een \u00adeigen logica, fysica en ethiek.", "Nu heeft u geluk, ik ben niet de persoon die een belerende preek gaat \u00adgeven dat het opportunisme waarmee we nu ineens onze toevlucht \u00adnemen tot de stoa afbreuk doet aan wat de sto\u00efcijnen eigenlijk hebben bedoeld. Ik ben helemaal voor een pragmatische \u2013 vooruit \u2013 opportunistische \u00adomgang met de \u00adfilosofie.", "Om mezelf als voorbeeld te nemen: ook ik laat me graag inspireren door het sto\u00efcisme. Maar Marcus Aurelius sliep als een echte sto\u00efcijn op de grond, om zichzelf te harden. Ik lees zijn overpeinzingen vanuit een op maat gemaakte leesstoel met een luchtpompje voor een comfortabele ondersteuning in mijn onderrug. Recht in de leer zou ik mezelf dus niet willen noemen.", "Toch denk ik dat onder de oppervlakte van de inspirerende quotes waardevolle lessen verborgen liggen; lessen die onze tijdsgeest bovendien een spiegel kunnen voorhouden. Ook wanneer de crisis voorbij is.", "Laat ik dat proberen te illustreren aan de hand van Marcus Aurelius (121-180 n.Chr.), mijn favoriete sto\u00efcijn. Hij is een van de zeldzame voorbeelden van een wijsgeer die ook heerser is \u00adgeweest, in dit geval tijdens een turbulente periode van het Romeinse Rijk. Het Rijk wordt geteisterd door een verwoestende epidemie (herkenbaar!), waaraan ook Marcus\u2019 geliefde broer bezwijkt. Marcus wordt gezien als de laatste van de Vijf Goede Keizers. Hij aanvaardt echter de taak van keizer met een zwaar hart en begeeft zich in een omgeving waarin hij zich maar weinig thuis voelt: aan het hof, omringd door eerzucht en intriges en in legerkampen waar hij wordt blootgesteld aan dood, ziekte en verveling.", "Deze beknopte biografie toont ten eerste dat Marcus Aurelius niet bepaald een leunstoelfilosoof was. \u00ad(Zoals ik. Nogmaals: met een luchtpompje \u2013 ik kan het iedereen aanraden.)", "Beeld Elki Boerdam", "Ten tweede maakte het duidelijk waarom het zo goed boterde tussen hem en de stoa. Te midden van een hardvochtige wereld wees de \u00adsto\u00efcijnse filosofie hem op de schuilplaats in zichzelf: \u2018De mensen zoeken een plek om zich terug te trekken, op het platteland, aan zee, in de bergen. (...) Maar dan begrijp je absoluut niets van filosofie. Je kunt je toch, wanneer je maar wilt, terugtrekken in jezelf. Nergens kan een mens zich immers rustiger en ongestoorder terugtrekken dan in zijn eigen ziel, vooral als hij in zijn binnenste zulke vaste overtuigingen heeft dat hij, zodra hij zich daarin verdiept, zich meteen volkomen gerust voelt.\u2019", "Dit is een citaat uit zijn belangrijkste werk, meestal vertaald als Persoonlijke notities of Meditaties. Ook de titel van dit werk onderstreept een \u00adsto\u00efcijnse overtuiging. De oorspronkelijke titel is namelijk Ta heis heauton, letterlijk vertaald: de dingen die je tegen jezelf zegt. Hoewel Marcus Aurelius op het eerste oog net zo streng en rechtlijnig klinkt als de \u00adandere sto\u00efcijnen, moeten we ons \u00adbedenken dat hij zichzelf toespreekt. Zijn \u2018meditaties\u2019 tonen ons een mens die worstelt en zichzelf op de been probeert te houden. Tegelijkertijd \u00adillustreert de titel een gedachte die alle sto\u00efcijnen met elkaar gemeen hadden: wijsheid gaat over de verhouding tot jezelf. De wereld om ons heen ligt grotendeels buiten onze macht; het is dus zaak om in elk geval heerser over onszelf te worden.", "Nu lijkt het probleem van deze tijd me niet dat mensen te weinig met zichzelf bezig zijn. Toch zouden de sto\u00efcijnen bedenkingen hebben bij de manier waarop we dat doen. Volgens de sto\u00efcijnen moeten we onze emoties en verlangens kritisch bekijken, en ons er niet zomaar door laten mee\u00adslepen. Dit betekent niet dat we emotieloos of onverschillig moeten zijn; het gaat erom de slechte emoties in te dammen, en de goede te cultiveren.", "Dit lijkt haaks te staan op onze cultuur, waarin onze gevoelens vaak op een voetstuk worden geplaatst. Woede is een teken dat er iets mis is met de ander, angst betekent dat er een gevaar moet worden weggenomen en een verlangen is er om bevredigd te worden. We rechtvaardigen onze gevoelens door te wijzen op de buitenwereld, in plaats van ons af te vragen of onze emoties legitiem, laat staan behulpzaam zijn.", "Als we de sto\u00efcijnen door een \u00admoderne lens bekijken, kan al snel de indruk ontstaan dat het saaie types waren die zichzelf elk geluk ontzegden. \u00adOnterecht. Ook zij streefden \u00adgeluk na, alleen staat hun geluks\u00adopvatting vrijwel haaks op die van ons.", "Stoa en Boedha In de strijd tegen stress, tegenslag en onzekerheid is naast de sto\u00efcijnse filosofie ook een oosterse levensbeschouwing al enige jaren bezig aan een opmars: het boeddhisme (met mindfulness als afgeleide daarvan). Ondanks aanzienlijke verschillen tussen de stoa en het boeddhisme \u2013 waaronder het geloof in re\u00efn\u00adcarnatie, het wel of niet aannemen van een ziel of Zelf \u2013 bestaan er ook grote overeenkomsten. Bijvoorbeeld de nadruk op vergankelijkheid van al het stoffelijke; de aansporing om zoveel mogelijk in het nu te leven; en het idee dat het niet de dingen zelf zijn die ons van streek \u00admaken, maar onze idee\u00ebn over die dingen.", "Wij zien geluk voornamelijk als verlangensbevrediging. Dit zal grotendeels komen door onze marktsamenleving, waarin we meer worden aangesproken als consument dan als burger. Altijd zullen reclames ons aanmoedigen toe te geven aan onze verlangens; ze zullen ons ons zelfs verlangens aanpraten waarvan we niet wisten dat we ze hadden. (Zoals de \u00adreclame die me zojuist werd voor\u00adgeschoteld voor een wasmachine die binnen een half uur geuren verwijdert zonder water, eindigend met de zelfverzekerde slogan: \u2018Weten wat belangrijk is.\u2019)", "Verlangensbevrediging is volgens de sto\u00efcijnen niet alleen een onjuiste opvatting van geluk, het is ook een onbetrouwbare strategie. Ten eerste maak je jezelf nodeloos afhankelijk van dingen buiten jezelf. Ten tweede is het een kortzichtige strategie, want na het vluchtige genot zal de onvrede gauw weer binnensluipen. De weg naar tevredenheid is volgens de stoa eerder gelegen in het cultiveren van zelfbeheersing en dankbaarheid. Maar ja: \u2018zelfbeheersing en dankbaarheid verkopen geen wasmachines\u2019. (Vrij naar Epictetus.)", "Los van de commercie en haar propagandamachine, is er nog een ander modern obstakel tot de sto\u00efcijnse zelfkritiek: onze erfenis van de \u00adRomantiek. Wat we tegenwoordig meer dan al het andere lijken te koesteren is onze identiteit, die we oppoetsen en etaleren als ons kostbaarste bezit. Dit is terug te voeren op het Romantische ideaal van oorspronkelijkheid en authenticiteit. Wie we zijn, nemen we niet alleen voor lief, het is ook onze trots. (\u2018Wees jezelf, er zijn al zoveel anderen.\u2019) In dit Romantische plaatje zijn verlangens en emoties vooral een uitdrukking van wie we zijn. (\u2018Blijf trouw aan je eigen gevoel.\u2019)", "Deze kijk op emoties is voor de sto\u00efcijnen wezensvreemd. Onze gevoelens zijn vluchtig, grillig, en hebben zeker niet altijd het beste met ons voor. Ze beroven ons maar al te vaak van onze gemoedsrust of verleiden ons tot onverstandige beslissingen. Gevoelens vormen daarom een belabberd fundament. Waar het volgens de stoa om gaat, is dan ook niet het koesteren van je identiteit, maar het ontwikkelen van je karakter. Het gaat daarbij niet om unieke eigenschappen, maar om de juiste deugden zoals dapperheid, zelfbeheersing, praktische wijsheid en rechtvaardigheid.", "We moeten de actieve houding \u00adtegenover onszelf dan ook niet verwarren met navelstaarderij, of een maatschappelijke onverschilligheid. In\u00adtegendeel: in de woorden van Marcus Aurelius heeft filosofie de taak om ervoor zorgen dat we \u2018innerlijk op orde\u2019 zijn, om ons vervolgens \u2018weer terug te sturen naar ons dagelijks leven\u2019. Het dagelijks leven is voor Marcus de \u00adwereld van de plicht. Het belang van de gemeenschap is iets wat bij een \u00admoderne lezing van de Stoa vaak achterwege wordt gelaten, terwijl dit een essentieel onderdeel vormt. Zo schrijft Marcus dat de mensen \u2018geschapen zijn ter wille van elkaar, om elkaar de hulp te geven die ze verdienen en in geen geval om elkaar te schaden.\u2019", "Wel kun je zeggen dat je weinig aan de stoa hebt als het gaat om het aankaarten van systematische onrechtvaardigheden. Hoewel de nadruk op aanvaarding (van wat je niet kan controleren) strikt genomen niet botst met maatschappelijke activisme, zul je een sto\u00efcijn niet snel de revolutie \u00adhoren prediken. Mogelijk verklaart dit ook de aantrekkingskracht van de stoa in de conservatieve hoek. Toch heb ik als idealist ook moeten leren dat \u00adwereld zich niet zomaar vormt naar mijn wil, en dat we de uitkomst van onze maatschappelijke inspanningen niet kunnen afdwingen. Met andere woorden: ongeacht je politieke positie is aanvaarding een wijze les.", "Een ander vlak waarop de sto\u00efcijnen ons een spiegel voor kunnen houden is onze omgang met onze sterfelijkheid. Waar de dood in onze samen\u00adleving zoveel mogelijk lijkt te worden weggedrukt, drukten de sto\u00efcijnen hun vergankelijkheid juist dicht \u00adtegen de borst. Het is Seneca die ons eraan herinnert dat de dood niet alleen een eindpunt is, maar iets heel alledaags, in de meest letterlijke zin van het woord. \u2018Sterven is een proces van elke dag, want elke dag wordt ons een deel van ons leven ontnomen. Zelfs als wij groeien, krimpt ons \u00adleven. Onze babytijd hebben we al achter ons, vervolgens onze kindertijd en daarna onze jonge jaren. Tot de dag van gisteren is alle gepasseerde tijd verloren gegaan. Zelfs de dag van vandaag delen we met de dood.\u2019", "Het is daarom dat Seneca schrijft in een brief aan zijn leerling: \u2018Heel je \u00adleven moet je leren sterven.\u2019 Waarom? Omdat angst voor de dood ons ervan weerhoudt vrij en zonder vrees te \u00adleven: \u2018Wie heeft leren sterven, heeft afgeleerd slaaf te zijn.\u2019 (Deze heb ik ook weleens gebruikt als openingszin, zonder veel succes.)", "Bovendien helpt het besef van onze eindigheid om de juiste deugden te cultiveren. Zo noteert Marcus Aurelius: \u2018Het is een kenmerk van een volmaakt karakter iedere dag te leven alsof het de laatste was; zo\u2019n karakter kent geen opwinding, geen luiheid, geen onoprechtheid.\u2019", "Merk ook hier het subtiele verschil op met onze tijd: bij ons hoor je ook weleens iemand zeggen dat je elke dag moet leven alsof het je laatste is. Dan wordt niet zozeer bedoeld dat het ons helpt een voortreffelijk, deugdzaam karakter te ontwikkelen, maar eerder dat we met volle teugen van het leven moeten genieten. Bijvoorbeeld als \u00adAndr\u00e9 Hazes jr. zingt: \u2018Leef alsof het je laatste dag is/ Leef alsof de morgen niet bestaat/ Leef alsof het nooit echt af is/ En leef, pak alles wat je kan.\u2019 Hier maakt Andr\u00e9 aan het eind een afslag die de sto\u00efcijnen even aan het hoofd zou doen krabben.", "Bij dit alles moeten we \u00e9\u00e9n belangrijke opmerking maken. Voor de \u00adsto\u00efcijnen had de dood, of welke vorm van tegenslag dan ook, niet \u00addezelfde betekenis. Dat heeft te \u00admaken met de fysica van de stoa. Deze veronderstelt namelijk dat we in een harmonieuze kosmos leven met een inherente rationaliteit (logos). Het noodlot en het wereldgebeuren voltrekken zich op een manier die zowel noodzakelijkheid als voortreffelijk is.", "Dit verklaart ook waarom de sto\u00efcijnen zich soms wel heel nonchalant uitlaten over de dood, bijvoorbeeld wanneer Epictetus zegt: \u2018Eens moet ik sterven: moet het nu meteen, dan sterf ik nu. Als het straks pas moet, dan eet ik eerst iets, omdat het nu etenstijd is, en dan sterf ik daarna wel.\u2019 (Dit toont eveneens dat hij een praktisch ingestelde man is. En geef hem eens ongelijk: sterven op een lege maag is ook maar niks.)", "De sto\u00efcijnen gingen met andere woorden uit van een teleologisch \u00adwereldbeeld, een kosmos waarin alles bestaat met een bepaald doel; een doel dat bovendien goed is. Dit staat haaks op veel hedendaagse wetenschappelijke inzichten. Zo vertelt de Darwins evolutietheorie ons dat het ontstaan van de natuurlijke wereld geen doelbewust proces is geweest, maar de uitkomst van toevallige \u00admutaties en een miljoenen jaren \u00addurende overlevingsstrijd.", "Nu in de 21ste eeuw is er amper nog een filosoof te vinden die beweert dat het leven een vooropgezette bedoeling heeft. Dat betekent ook dat de dood voor ons veel meer een tragisch karakter heeft gekregen. Dus wanneer de sto\u00efcijnen oreren over het kalmpjes aanvaarden van de dood, kan ik soms denken: ja, jullie hebben makkelijk praten, met jullie kosmos.", "Toch, met een paar aanpassingen, kan het sto\u00efcijnse wereldbeeld een welkome correctie zijn op de hoogmoed van de moderne mens. Dankzij de moderne wetenschap is het ons steeds beter gelukt om de natuur naar onze hand te zetten, op zichzelf een belangrijke motor van vooruitgang. Dit lijkt echter ook te hebben geleid tot de hoogmoedige gedachte dat wij niet langer onderdeel zijn van een \u00adgroter geheel; tot de illusie dat wij losstaan van de natuur en haar volledig voor onze eigen doeleinden kunnen inzetten. De destructieve gevolgen daarvan tonen zich steeds meer.", "Op een soortgelijke manier stelt moderne technologie ons meer en meer in staat om controle uit te oefenen op onze omgeving. Zo biedt de medische wetenschap ons steeds \u00adeffectievere middelen om ziekte en de dood op afstand te houden. Door deze vorderingen kunnen we ook in de illusie gaan geloven dat we eeuwig aan het noodlot kunnen ontsnappen.", "De coronacrisis ontmaskert deze \u00adillusies. Je kunt je dan ook afvragen of de wereld sinds corona echt zoveel onzekerder is geworden, of dat \u00adcorona ons simpelweg collectief heeft wakkergeschud. Onzekerheid en tegenslag liggen altijd op de loer: dat geldt in de 21e eeuw evenzeer als in het oude Rome. En misschien ligt ons lot niet in de handen van de \u00adgoden, zoals de sto\u00efcijnen geloofden; ons lot ligt ook niet in onze eigen \u00adhanden.", "Dit maakt dat Marcus Aurelius niet alleen tot zichzelf, maar ook tot mij lijkt te spreken als hij schrijft: \u2018Stap \u00e9\u00e9n: maak je niet van streek. Alles verloopt immers volgens de wetten van de Universele Natuur en binnenkort zul je niets en nergens meer zijn, net als keizer Hadrianus, net als keizer \u00adAugustus. Stap twee: concentreer je op wat je moet doen. Richt daar je blik op. Herinner jezelf dat het je taak is om een goed mens te zijn. Tot slot: vervul die taak zonder aarzeling en spreek \u00adzoals je denkt dat het rechtvaardigst is. Maar met vriendelijkheid. Met bescheidenheid. Zonder hypocrisie.\u2019"], "authors": ["Tim Fransen"], "keywords": ["tim", "fransen", "van", "dat", "reuze", "onze", "een", "niet", "en", "ook", "zoals", "valt", "pandemie", "mee", "te", "sto\u00efcijnen", "ons", "leert", "het"], "pubDate": "2020-12-13T19:03:59Z", "publicationId": "1a359314-37ee-33a8-8de7-301d3eb2ed28"}