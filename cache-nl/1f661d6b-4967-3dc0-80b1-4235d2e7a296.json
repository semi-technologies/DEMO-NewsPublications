{"id": "1f661d6b-4967-3dc0-80b1-4235d2e7a296", "title": "Hoekstra laat zijn oren hangen naar verzekeraars en zet jongere ex-kankerpati\u00ebnten buitenspel", "url": "https://trouw.nl/opinie/hoekstra-laat-zijn-oren-hangen-naar-verzekeraars-en-zet-jongere-ex-kankerpatienten-buitenspel~b62c60aa/", "summary": "Zij worden bij grote beslissingen zoals het kopen van een huis nog steeds geconfronteerd met hun ziekteverleden.\nMinister van financi\u00ebn Wopke Hoekstra heeft geprobeerd het afsluiten van overlijdensrisicoverzekeringen makkelijker te maken.\nDe minister besloot dat het een verzekeraar slechts een bepaalde termijn is toegestaan vragen te stellen over dat ziekteverleden, vanaf het moment dat iemand kankervrij is.\nDie is vaak een voorwaarde voor een hypotheek of een bedrijfskrediet.\nHet lijkt er sterk op dat de minister zijn oren naar hen liet hangen en niet luisterde naar de experts.", "paragraphs": ["Veel mensen kennen wel \u00adiemand die hun ontvallen is door kanker. Maar als je goed om je heen kijkt, zijn er in je omgeving ook ex-kankerpati\u00ebnten. Zij worden bij grote beslissingen zoals het kopen van een huis nog steeds geconfronteerd met hun ziekteverleden. Minister van financi\u00ebn Wopke Hoekstra heeft geprobeerd het afsluiten van overlijdensrisicoverzekeringen makkelijker te maken. Maar hij zet jongvolwassen ex-pati\u00ebnten juist opnieuw buitenspel.", "De minister besloot dat het een verzekeraar slechts een bepaalde termijn is toegestaan vragen te stellen over dat ziekteverleden, vanaf het moment dat iemand kankervrij is. Voor de meeste ex-pati\u00ebnten is die termijn tien jaar. Alleen voor mensen onder de 21 is dat vijf jaar. Hoewel dit een verbetering is voor sommige ex-pati\u00ebnten, had het voor jongvolwassenen veel beter gekund.", "Tien jaar is een eeuwigheid voor jongvolwassenen (tussen 21 en 40 jaar). Zij krijgen een gezin, kopen een huis of beginnen een bedrijf. Dat wordt allemaal moeilijker zonder overlijdensrisicoverzekering.", "Die is vaak een voorwaarde voor een hypotheek of een bedrijfskrediet. Ex-pati\u00ebnten wordt dus een koophuis ontzegd of de mogelijkheid om een bedrijf te starten. Zij staan na hun ziekte opnieuw aan de kant.", "Alleen de verzekeraars waren ertegen", "Het is onzin dat jongvolwassen ex-kankerpati\u00ebnten een hoger risico vormen dan de groep onder 21 jaar. Volgens de Nederlandse Federatie van Kankerpati\u00ebnten en KWF Kankerbestrijding wijken de overlevingskansen van 18- tot 40-jarigen nauwelijks af van die van minderjarigen. Experts wezen de minister hierop. Maar waarom moeten jongvolwassenen toch twee keer zolang wachten? Alleen de verzekeraars waren ertegen om de kortere termijn ook op hen toe te passen. Het lijkt er sterk op dat de minister zijn oren naar hen liet hangen en niet luisterde naar de experts.", "Hoekstra rechtvaardigt met zijn wet \u2018woekerpolisachtige\u2019 premies voor jongvolwassenen. Verzekeraars mogen een premieopslag vragen aan mensen met een hoger risico op overlijden. Maar als er geen hoger \u00adrisico is, is dit ongeoorloofd. In de praktijk hebben jongvolwassen ex-pati\u00ebnten geen andere optie dan een hogere premie. Zij hebben hun leven al op pauze gezet tijdens het gevecht tegen kanker en willen dit niet nogmaals. De verzekeraars danken de minister voor extra winsten.", "Het is niet rechtvaardig, wenselijk en nodig om jongvolwassen ex-pati\u00ebnten nogmaals buitenspel te zetten.", "Lees ook:", "Lig je in het donker onder een deken? Blijf bewegen", "Margot van Schayk (46) overleefde kanker als kind maar kreeg de ziekte drie keer terug vanaf haar 34ste. Deze keer is het ongeneeslijk. Ze schrijft zes columns over levenslust en doodsangst. Dit is voorlopig haar laatste column."], "authors": ["Ian Koetsier"], "keywords": ["verzekeraars", "exkankerpati\u00ebnten", "van", "zet", "laat", "het", "maar", "naar", "zijn", "minister", "oren", "een", "dat", "en", "te", "jongere", "hoekstra", "expati\u00ebnten", "hangen", "voor"], "pubDate": "2020-12-08T10:37:00+01:00", "publicationId": "b66cd8e4-4294-3571-bcd7-e490527f1a48"}