{"id": "c19dc24c-57ef-308c-8eae-5ae26834037f", "title": "\u2018Dick Johnson is Dead\u2019 is een van de meest bizarre films van het jaar", "url": "https://trouw.nl/cultuur-media/dick-johnson-is-dead-is-een-van-de-meest-bizarre-films-van-het-jaar~b5f3cf52/", "summary": "\u2018Dick Johnson is Dead\u2019 is een van de meest bizarre films die u dit jaar te zien zult krijgen.\nZe wil niet dat haar vader haar, na haar moeder, zomaar ontglipt.\nDe film zoekt duidelijk de grenzen opHet is een wonderlijk spektakel dat vader en dochter optrekken, en waarbij het christelijk geloof ook nog een rolletje speelt.\nOndertussen heeft haar vader die tijdens de opnamen met veel chocoladetaart zijn 86ste verjaardag viert, wel degelijk Alzheimer.\nAlle kerkgangers lijken van die enscenering op de hoogte te zijn, behalve een van vaders beste vrienden, die hem huilend uitgeleide doet.", "paragraphs": ["\u2018Dick Johnson is Dead\u2019 is een van de meest bizarre films die u dit jaar te zien zult krijgen. Dat wil zeggen: bizar dekt niet helemaal de lading, de zwarte komedie is ook lief en hartverscheurend.", "De New Yorkse regisseur Kirsten Johnson heeft haar moeder, die leed aan dementie, een paar jaar geleden verloren. Nu haar 85-jarige vader Richard \u2013 Dick \u2013 Johnson, een gepensioneerde psychiater uit Seattle, ook beginnende Alzheimer heeft, wil ze meer tijd met hem doorbrengen. Ze wil niet dat haar vader haar, na haar moeder, zomaar ontglipt.", "Johnson, die het camerawerk deed voor tal van beroemde documentaires waaronder Michael Moore\u2019s \u2018Fahrenheit 9/11\u2019 en de documentaire over Edward Snowden \u2018Citizenfour\u2019 nodigt haar vader uit om bij haar en haar twee kinderen in te trekken, in een tweekamerwoning in New York. Ook stelt ze voor om samen een film te maken, een komedie, waarin hij om de haverklap dodelijk verongelukt.", "En zo geschiedt. Vader en dochter, die dezelfde zwarte humor hebben, gaan aan de slag met stuntmannen en nepbloed. Johnson verzint allerlei manieren waarop haar vader dood zou kunnen gaan. Hij valt van de trap, raakt zwaar gewond op straat, en misschien, als ze een grote chocoladetaart bakt, krijgt hij wel een hartaanval, zoals dertig jaar geleden.", "De film zoekt duidelijk de grenzen op", "Het is een wonderlijk spektakel dat vader en dochter optrekken, en waarbij het christelijk geloof ook nog een rolletje speelt. Johnson is door haar ouders opgevoed in de leer van de Zevende-dags Adventisten die zwaar leunt op de wederopstanding van Jezus. Door haar vader na elke ge\u00ebnsceneerde dood vrolijk op te laten staan, dicht ze hem met veel humor een messiaanse status toe.", "Ondertussen heeft haar vader die tijdens de opnamen met veel chocoladetaart zijn 86ste verjaardag viert, wel degelijk Alzheimer. Op zeker moment merkt Johnson op dat haar vader begint af te dwalen, dat zijn geheugen slechter wordt en dat hij dezelfde vragen begint te stellen. Als kijker ben je getuige van dit proces, en dat maakt de komedie tegelijk zo aangrijpend.", "Vader doet iets vaker een dutje, maar wil niet ophouden, hij vindt het veel te leuk om samen met zijn dochter grappen uit te halen en het leven te vieren. Opmerkelijk is wel, hoe ver ze daarin gaan: ze ensceneren zelfs de kerkdienst na zijn dood. Alle kerkgangers lijken van die enscenering op de hoogte te zijn, behalve een van vaders beste vrienden, die hem huilend uitgeleide doet.", "Zo zoekt de film duidelijk grenzen op. In hoeverre weet vader nog precies waaraan hij meedoet? En hoe verantwoord is het om een goede vriend in de waan te laten dat je dood bent? Om daarna weer vrolijk tevoorschijn te springen? Of is dat ook ge\u00ebnsceneerd? En is iedereen onderdeel van dit vrolijke complot tegen de dood?", "Te zien op Netflix."], "authors": ["Belinda Van De Graaf"], "keywords": ["dick", "van", "bizarre", "dead", "vader", "het", "op", "die", "meest", "een", "johnson", "haar", "en", "jaar", "te", "dat", "ze", "films"], "pubDate": "2020-11-12T01:00:00+01:00", "publicationId": "b66cd8e4-4294-3571-bcd7-e490527f1a48"}