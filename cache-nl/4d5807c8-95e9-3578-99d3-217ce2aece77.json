{"id": "4d5807c8-95e9-3578-99d3-217ce2aece77", "title": "\u2018Paddleton\u2019 is een teder drama over de laatste dagen van een bromance", "url": "https://trouw.nl/cultuur-media/paddleton-is-een-teder-drama-over-de-laatste-dagen-van-een-bromance~b3cfcb96/", "summary": "Toch wil Andy het nog een keer horen.\nZe spelen samen paddleton, een soort squash, tegen de achterkant van het scherm in een drive-in bioscoop.\nMet regisseur Michael Lehmann schreef Mark Duplass (\u2018The One I Love\u2019) het scenario voor een teder, geestig drama over de laatste dagen van een grillige bromance.\nIn mooi uitgewerkte sc\u00e8nes rond mensen die spreken in onaffe zinnen schetsen de makers een relatie van weinig woorden maar van grote betekenis.\nMichael en Andy komen terecht bij een struisvogelboerderij, en in het stadje-met-Deens-thema waar de twee vastgelopen mannen uit \u2018Sideways\u2019 ook aanspoelden.", "paragraphs": ["Michael is ongeneeslijk ziek. Dat zegt de arts tegen hem in de openingssc\u00e8ne van \u2018Paddleton\u2019, te zien op Netflix. Toch wil Andy het nog een keer horen. Wie Andy is? Dat is de buurman van Michael. Hij (Mark Duplass) en Andy (Ray Romano) zijn al jaren buren. Meer dan dat. \u2019s Avonds eten ze op Michaels bank pizza en kijkt het tweetal voor de zoveelste keer naar hun favoriete kung fu-film. Ze spelen samen paddleton, een soort squash, tegen de achterkant van het scherm in een drive-in bioscoop.", "Twee mannen in korte broeken, hun gezichten vol levenslijnen. Los van elkaar ogen ze wat eenzaam, morsig bijna. Maar hun dagelijkse routine samen is vertrouwd, warm bijna. Met regisseur Michael Lehmann schreef Mark Duplass (\u2018The One I Love\u2019) het scenario voor een teder, geestig drama over de laatste dagen van een grillige bromance. Michael wil een medicijn om zijn leven voortijdig te be\u00ebindigen. Samen gaan ze het halen. Zes uur lang zitten ze samen in de auto.", "In mooi uitgewerkte sc\u00e8nes rond mensen die spreken in onaffe zinnen schetsen de makers een relatie van weinig woorden maar van grote betekenis. Michael en Andy komen terecht bij een struisvogelboerderij, en in het stadje-met-Deens-thema waar de twee vastgelopen mannen uit \u2018Sideways\u2019 ook aanspoelden. Al kibbelend bepalen de twee mannen hun nieuwe posities: \u2018Ik ben de stervende!\u2019 \u2018Ik ben de ander!\u2019 Met bewonderenswaardige lichtvoetigheid en wijsheid vatten de makers van de film het leven samen in een groen shirt met een woordspelletje galgje erop. Het shirt dat Andy ooit cadeau gaf aan Michael. Twee letters zijn ingevuld, maar de rest is onopgelost."], "authors": ["Remke De Lange"], "keywords": ["van", "dagen", "teder", "het", "michael", "laatste", "drama", "andy", "bromance", "paddleton", "een", "ze", "en", "dat", "hun", "samen"], "pubDate": "2020-11-12T01:00:00+01:00", "publicationId": "b66cd8e4-4294-3571-bcd7-e490527f1a48"}