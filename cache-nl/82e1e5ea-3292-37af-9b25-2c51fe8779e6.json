{"id": "82e1e5ea-3292-37af-9b25-2c51fe8779e6", "title": "Wie de blues heeft, trekke de troostjas aan", "url": "https://volkskrant.nl/de-gids/wie-de-blues-heeft-trekke-de-troostjas-aan~b1766886/", "summary": "Vanaf links: Stella McCartney, Miu Miu, MSGM, Isabel Marant, Christian Dior Beeld ImaxtreeWat gaan we dragen als het aan de ontwerpers ligt?\nKies dan een jas met een capuchon.\nStoer kan ook, als je een korter jack combineert met een ruitbroek of een knielange rok met stevige stappers eronder.\nAlleen een kraag en manchetten of een deel van het voorpand van pluis?\nGwyneth Paltrow in The Royal Tenenbaums Beeld Alamy Stock PhotoGrover en een van zijn assistenten, New York, 2003.", "paragraphs": ["Vanaf links: Stella McCartney, Miu Miu, MSGM, Isabel Marant, Christian Dior Beeld Imaxtree", "Wat gaan we dragen als het aan de ontwerpers ligt?", "Als er iets is wat ons behoedt voor januaridips, beschermt tegen winterkou en immuun maakt voor lockdownblues, dan is het de harige winterjas wel. Wie anders is de ideale metgezel voor het dagelijkse rondje door de buurt? Wie anders kan ons omarmen \u00e9n verwarmen dan de superpluizige jas? Hij kwam in allerlei varianten voorbij, met trekjes van het lammyjack, de Afghaanse jas en de teddycoat, met hier en daar een knipoogje naar de Muppets of Shaun het Schaap. Maar wel diervriendelijk: nu steeds meer modehuizen bont en dierenhuiden in de ban doen was het vooral fake fur en namaakschaap wat de klok sloeg. Alle lengten waren vertegenwoordigd, en ook qua kleur was er van alles wat.", "Hoe gaan wij het dragen?", "Vooral lekker groot en wijd, en niet te chique of te poenerig, eerder boh\u00e9mien en retro. De pluisjas is bovendien genderneutraal, bij Celine werd-ie gedragen door mannen en vrouwen. Wil je \u2019m toch damesachtig dragen, dan kan er een handtas bij en keurige pumps eronder. Liever sneeuwproof? Kies dan een jas met een capuchon. Stoer kan ook, als je een korter jack combineert met een ruitbroek of een knielange rok met stevige stappers eronder. Alleen een kraag en manchetten of een deel van het voorpand van pluis? Gezien bij Louis Vuitton en Miu Miu. Voor wie durft zijn er ook jassen in Koekiemonsterblauw.", "Valkuilen vermijden doe je zo", "Waarmee we meteen bij de valkuilen aankomen: hou de afstyling van zo\u2019n Muppet-jas een beetje volwassen, als je wilt voorkomen dat er Pluizig en blauw (het lijflied van Koekiemonster, Harry en Grover) gefloten wordt als je langs komt kuieren. Andere linke soep: jassen van echt bont, zoals Gwyneth Paltrow in de rol van Margot Tenenbaum droeg in de briljante film The Royal Tenenbaums. Hoe elegant-intellectueel de nertsjas haar en types als C.Z. Guest ook stond: das war einmal, net als de Nederlandse nertsenpopulatie die nu aan gene zijde is. Bont is niet pluis.", "Gwyneth Paltrow in The Royal Tenenbaums Beeld Alamy Stock Photo", "Grover en een van zijn assistenten, New York, 2003. Beeld Getty Images", "Een bekend mens", "Als er al een boegbeeld van de pluisjas bestaat, dan is het de door Kate Hudson gespeelde groupie Penny Lane in de film Almost Famous uit 2000. Lane draagt de met schapenvacht gevoerde en bekraagde su\u00e8de jas al aan het begin van de film, als ze de jeugdige reporter William Miller tegenkomt bij de San Diego Sports Arena. De bedoeling van kostuumontwerper Betsy Heimann was om de jas eruit te laten zien als een stuk uit een tweedehandswinkel, maar hij werd nieuw gemaakt, met de hand. De kleur van de kraag werd gekozen in nauwe samenwerking met cinematograaf John Toll, opdat het licht van haar gezicht zo goed mogelijk gereflecteerd zou worden. Knap!"], "authors": ["C\u00e9cile Narinx"], "keywords": ["er", "van", "trekke", "dan", "en", "heeft", "een", "met", "blues", "wie", "aan", "jas", "het", "troostjas", "als", "je"], "pubDate": "2021-01-07T14:00:07Z", "publicationId": "1a359314-37ee-33a8-8de7-301d3eb2ed28"}