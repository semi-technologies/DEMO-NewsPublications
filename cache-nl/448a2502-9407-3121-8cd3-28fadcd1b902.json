{"id": "448a2502-9407-3121-8cd3-28fadcd1b902", "title": "Door plekken als het Bunk Hotel in Utrecht lopen de kerken zowaar weer vol", "url": "https://volkskrant.nl/cultuur-media/door-plekken-als-het-bunk-hotel-in-utrecht-lopen-de-kerken-zowaar-weer-vol~b27728dc/", "summary": "De gereformeerde gemeente hield er op 6 januari vorig jaar haar laatste eredienst.\nToch zijn er, behalve het orgel, nog veel originele onderdelen van de kerk bewaard gebleven.\nHet verschil is dat er tegenwoordig flexwerkers zitten op de plekken waar ooit protestantse kerkgangers zongen.\nDe kerk is nu een bijzonder hotel met 45 kamers en 60 \u2018pods\u2019, een soort capsules met een bed erin, zoals je in Aziatische hostels vaak ziet.\nPraktisch betekent dit dat er alleen lange tafels in het restaurant zijn en er gratis evenementen worden georganiseerd.", "paragraphs": ["Beeld Wouter van der Sar", "Wie op de laatste zaterdag van de maand de voormalige Westerkerk in Utrecht binnenloopt, heeft het geluk het monumentale orgel nog te kunnen horen. De gereformeerde gemeente hield er op 6 januari vorig jaar haar laatste eredienst. Twee dagen later werd er al gesloopt. Toch zijn er, behalve het orgel, nog veel originele onderdelen van de kerk bewaard gebleven. Zo vind je de oude kerkbanken aan de muur boven de bar. Het verschil is dat er tegenwoordig flexwerkers zitten op de plekken waar ooit protestantse kerkgangers zongen.", "De kerk is nu een bijzonder hotel met 45 kamers en 60 \u2018pods\u2019, een soort capsules met een bed erin, zoals je in Aziatische hostels vaak ziet. Dat klinkt claustrofobisch, maar dat valt mee. De meeste kamers zijn kleiner dan bij een gemiddeld hotel en dus ook goedkoper.", "Beeld Wouter van der Sar", "Er is een fijne stortdouche en een stopcontact bij het bed. Een prullenbak ontbreekt: met het oog op duurzaamheid kan afval worden gescheiden op de gang. Daarnaast wordt het kerkelijke idee van samenbrengen in ere gehouden; Bunk wil graag een ontmoetingsplek zijn. Praktisch betekent dit dat er alleen lange tafels in het restaurant zijn en er gratis evenementen worden georganiseerd.", "De sfeer in het restaurant dat ook dienstdoet als ontbijtzaal is los en ontspannen. Het personeel loopt in eigen kleding geregeld neuri\u00ebnd voorbij met \u2018wereldse gerechten met een twist\u2019. Je zit er tussen toeristen, buurtgenoten en studenten met een laptop. Deze maand gaat ook de vestiging in de Sint-Ritakerk in \u00adAmsterdam-Noord open. De kerken lopen weer vol.", "Bunk hotel Utrecht. Kamers vanaf 54 euro per nacht, pods vanaf \u20ac24. www.bunkhotels.com"], "authors": ["Pieta Verhoeven"], "keywords": ["plekken", "van", "vol", "het", "lopen", "op", "met", "zijn", "hotel", "een", "ook", "utrecht", "weer", "en", "dat", "zowaar", "er", "door", "kerken"], "pubDate": "2020-01-31T15:00:37+01:00", "publicationId": "1a359314-37ee-33a8-8de7-301d3eb2ed28"}