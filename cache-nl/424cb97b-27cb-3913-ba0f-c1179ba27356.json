{"id": "424cb97b-27cb-3913-ba0f-c1179ba27356", "title": "Coalitieplan voor extra steun horeca en cultuur in de maak", "url": "https://www.parool.nl/nederland/coalitieplan-voor-extra-steun-horeca-en-cultuur-in-de-maak~bffb143c/", "summary": "Beeld ANPIn een van die opties die op tafel liggen krijgen bedrijven die 70 procent van hun omzet verliezen 85 procent van hun vaste lasten vergoed.\nD66-fractieleider Rob Jetten zei niet te verwachten dat de gehele horeca over twee weken weer open mag.\nIn de p ijplijnVolgens een coalitiebron wordt \u2018al een week\u2019 gesproken over een extra gebaar en verwoordt Jetten slechts wat al in de pijplijn zat.\nDonderdag herhaalt Wiebes die uitspraak, maar voor de rest houdt hij zich op de vlakte: \u201cWe spreken nu binnen het kabinet en met werkgevers en werknemers over het steun- en herstelpakket.\nWe willen wel eerst wachten op een definitieve uitwerking van het steunpakket, voordat we onze plannen wijzigen,\u201d aldus De Vos.", "paragraphs": ["Een lege zaal in DeLaMar. Beeld ANP", "In een van die opties die op tafel liggen krijgen bedrijven die 70 procent van hun omzet verliezen 85 procent van hun vaste lasten vergoed. Over de percentages wordt echter nog volop onderhandeld, melden ingewijden. Vrijdag en zondag wordt er in het Catshuis onderhandeld. Dinsdag moet er een besluit vallen.", "Omvallen", "De hoogte van de extra compensatie hangt samen met de vraag of caf\u00e9s en restaurants langer dicht moeten blijven of dat een deel van de horeca, bijvoorbeeld eetgelegenheden, eerder open kan. \u201cAls zaken langer dicht moeten, zal er wat moeten gebeuren, want anders vallen ze echt om,\u201d stelt een betrokkene.", "Koninklijke Horeca Nederland liet eerder al weten dat horecaondernemers ondanks de steunpakketten al \u2018zeker 3,5 miljard euro\u2019 aan eigen geld in hun zaken hebben moeten stoppen. Dit komt doordat de vergoeding voor vaste lasten (TVL) in veel gevallen niet kostendekkend is, omdat de huur bijvoorbeeld gewoon doorloopt.", "D66-fractieleider Rob Jetten zei niet te verwachten dat de gehele horeca over twee weken weer open mag. \u201cIk denk dat die kans heel klein is.\u201d Hij vindt echter dat het kabinet de sector perspectief moet bieden, door te experimenteren met restaurants die onder strikte voorwaarden hun deuren mogen openen. Ook hintte hij erop dat er meer steun moet komen als maatregelen niet worden versoepeld.", "In de p ijplijn", "Volgens een coalitiebron wordt \u2018al een week\u2019 gesproken over een extra gebaar en verwoordt Jetten slechts wat al in de pijplijn zat. De afbouw van de coronasteunpakketten \u2013 vanaf januari \u2013 gaat echt van tafel. Minister Eric Wiebes (Economische Zaken) had eerder al gezegd dat het \u2018niet voor de hand ligt\u2019 de pakketten te versoberen, omdat het kabinet strenge maatregelen heeft genomen om de tweede golf de kop in te drukken.", "Donderdag herhaalt Wiebes die uitspraak, maar voor de rest houdt hij zich op de vlakte: \u201cWe spreken nu binnen het kabinet en met werkgevers en werknemers over het steun- en herstelpakket. Hierover is nog geen besluit genomen. Begin volgende week hopen we hier meer duidelijkheid over te kunnen geven.\u201d", "Als de extra steun voor de horeca voldoende is, gaat het plan van horecabedrijven om op 17 januari weer open te gaan van tafel. Dat zegt Johan de Vos, die namens de opstandige bedrijven in vijftig steden en regio\u2019s het woord voert, in een reactie. \u201cDeze eerste geluiden van het kabinet zijn positief. We willen wel eerst wachten op een definitieve uitwerking van het steunpakket, voordat we onze plannen wijzigen,\u201d aldus De Vos. \u201cHet is een heel fijn gebaar. We krijgen weer het gevoel dat we samen door deze coronacrisis heen gaan, en dat onze oproep echt gehoord is.\u201d", "De horecabedrijven zeiden woensdag niet anders te kunnen doen dan ongehoorzaam zijn en tegen de regels in open te gaan, omdat ze op omvallen staan en steun vanuit de overheid uitblijft. Onder meer in Breda, Maastricht, Eindhoven, Leiden, Leeuwarden, Arnhem, Nijmegen en Alkmaar sloten horecabedrijven zich bij de actie aan. Den Haag, Amsterdam, Rotterdam en Utrecht doen niet mee."], "authors": ["Het Parool"], "keywords": ["van", "het", "op", "die", "horeca", "steun", "maak", "een", "en", "dat", "te", "coalitieplan", "niet", "al", "extra", "cultuur", "voor"], "pubDate": "2020-12-03T16:34:00+01:00", "publicationId": "a3002aeb-6d5a-3894-adcb-0212effbc567"}