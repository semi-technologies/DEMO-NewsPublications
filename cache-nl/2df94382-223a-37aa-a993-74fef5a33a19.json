{"id": "2df94382-223a-37aa-a993-74fef5a33a19", "title": "De winkelier van de toekomst is crosscultureel", "url": "https://trouw.nl/opinie/de-winkelier-van-de-toekomst-is-crosscultureel~bc78c13e/", "summary": "Ze blijven steken in hun eigen, vertrouwde wereld, lijken bang te zijn voor het vreemde, of weten niet hoe ze andere klanten kunnen trekken.\nVeel mkb\u2019ers en winkeleigenaren hebben geen idee hoe zij nieuwe kansen kunnen cre\u00ebren en hun klantenkring kunnen uitbreiden.\nVeel ondernemers en winkeliers lijken blind voor crossculturele kansen, doordat ze wel samenwerken op basis van etniciteit, maar nauwelijks op basis van het type onderneming.\nMulticulturele supermarkten in Amsterdam Nieuw-West of op het Kanaleneiland in Utrecht bieden tegenwoordig ook Campinamelk en Becelboter aan.\nLees ook:Coronacrisis levert Nederlandse ondernemers niet alleen ellende op: \u2018Vrije tijd is ook fijn\u2019Veel Nederlandse ondernemers ervaren ook voordelen van de coronatijd.", "paragraphs": ["Juist in coronatijd moeten veel ondernemers zich op de toekomst richten door buiten hun eigen vertrouwde omgeving klandizie te zoeken, zegt ondernemerscoach G\u00fcrkan \u00c7elik.", "De toekomst is onvoorspelbaar, zeker nu we in een complete lockdown moeten verkeren. Daarom anticipeert een slimme ondernemer op de ontwikkelingen in de samenleving.", "Het valt mij op dat veel ondernemers en winkeliers vooral klanten uit de eigen cultuur aantrekken, ook nu nog in de zo divers geworden samenleving. Ze blijven steken in hun eigen, vertrouwde wereld, lijken bang te zijn voor het vreemde, of weten niet hoe ze andere klanten kunnen trekken. Maar ik ben ervan overtuigd dat zij door meer verbinding met klanten uit andere culturen, een crossculturele formule, hun zaak uit het slop kunnen trekken.", "Veel mkb\u2019ers en winkeleigenaren hebben geen idee hoe zij nieuwe kansen kunnen cre\u00ebren en hun klantenkring kunnen uitbreiden. Neem de Middellandstraat in Rotterdam. De winkeliers slagen er niet in om nieuwe wijkbewoners, vooral midden- en hogere inkomens, naar zich toe te trekken. Hetzelfde kun je zien in de Utrechtse Kanaalstraat of de Amsterdamse Poort. Veel ondernemers en winkeliers lijken blind voor crossculturele kansen, doordat ze wel samenwerken op basis van etniciteit, maar nauwelijks op basis van het type onderneming.", "Bouw je webshop samen met de buren", "Om de Middellandstraat opnieuw te laten bruisen heeft de gemeente Rotterdam een speciaal programma uitgevoerd, maar de vraag is welk effect corona heeft op deze en veel andere winkelstraten. Bij de pakken neerzitten is geen optie voor de ware ondernemer. Er zijn zeker nog mogelijkheden. En corona heeft die in een versnelling gebracht. Want consumenten winkelen in toenemende mate online en lang niet alle winkels hebben een webshop. Als ze die w\u00e9l hebben is vaak hun online marketing niet op orde. Een oplossing: winkelstraten en winkelcentra kunnen een gezamenlijke webshop opzetten en aanbieden zodat de buurtbewoners daar hun boodschappen doen. Dit kan voor een sterke stimulans zorgen.", "En die wordt nog krachtiger als de ondernemers crosscultureel ondernemen als oplossing kiezen. Al een aantal jaren koop ik Griekse yoghurt en Turks brood bij Jumbo of Albert Heijn. Ik zie mijn buren er ingredi\u00ebnten voor Surinaamse roti of pom kopen. Multiculturele supermarkten in Amsterdam Nieuw-West of op het Kanaleneiland in Utrecht bieden tegenwoordig ook Campinamelk en Becelboter aan.", "Investeren in het zakendoen tussen culturen loont. Wie zich niet voorbereidt op verandering, bereidt zich voor om vergeten te worden.", "Lees ook:", "Coronacrisis levert Nederlandse ondernemers niet alleen ellende op: \u2018Vrije tijd is ook fijn\u2019", "Veel Nederlandse ondernemers ervaren ook voordelen van de coronatijd. Ze werken aan een website, passen hun bedrijfsmodel aan of doen het even rustiger aan. \u2018Vrije tijd is ook fijn.\u2019"], "authors": ["G\u00fcrkan \u00c7elik"], "keywords": ["van", "crosscultureel", "voor", "en", "winkelier", "een", "hun", "toekomst", "ze", "op", "te", "het", "ondernemers", "niet"], "pubDate": "2020-12-22T09:52:00Z", "publicationId": "b66cd8e4-4294-3571-bcd7-e490527f1a48"}