{"id": "d565f262-5b4e-39b4-9a5c-4618ed4a3d79", "title": "Daar doemde de Hema op. \u2018Kerst blijft fonkelen!\u2019, blufte de etalage hoopvol", "url": "https://volkskrant.nl/columns-opinie/daar-doemde-de-hema-op-kerst-blijft-fonkelen-blufte-de-etalage-hoopvol~bee5db66/", "summary": "Ze had, en ik zweer dat ik dit niet verzin, een pluchen gewei op haar hoofd.\nWoensdagochtend ontwaakte ik met het feestelijke gerucht dat de Action weer openging.\n\u2018Anders niet.\u2019\u2018Zelfs niet voor een banketstaaf?\n\u2018Zelfs niet voor een banketstaaf\u2019, vonniste de deurwachter.\nNou, dan maakte ik, met mijn kaasschaaf, z\u00e9ker geen schijn van kans.", "paragraphs": ["Wat de Hema betreft kan ik u vertellen dat woensdag een veelbewogen dag was. Dinsdag mocht ik er nog naar binnen, al waren alle \u2018niet-essenti\u00eble\u2019 spullen daar afgezet met rood-witte linten, als een plaats delict. Ook werd ik bij de ingang besprongen door een medewerker die achterdochtig vroeg of ik \u2018op zoek was naar iets speciaals\u2019. \u2018Een moorkop voor mijn oude moeder\u2019, verklaarde ik aarzelend. Raak!", "Toen ik weer naar buiten liep, met die essenti\u00eble moorkop in een heel klein doosje, trof ik dezelfde medewerker in discussie met een meisje dat \u2018echt s\u00fapersnel\u2019 een vestje wilde kopen voor de \u2018kerstzoomborrel\u2019. Het mocht niet. Buiten stapte ze woedend in een taxi. Ze had, en ik zweer dat ik dit niet verzin, een pluchen gewei op haar hoofd.", "Wilt u dit artikel liever beluisteren? Hieronder staat de door Blendle voorgelezen versie.", "Woensdagochtend ontwaakte ik met het feestelijke gerucht dat de Action weer openging. Die verkopen niet eens vestjes of moorkoppen. W\u00e9l glittergeurkaarsen, bamboe sieradenrekjes, fluwelen poefjes en verchroomde boeddhabeeldjes. Wat zou dat betekenen voor de Hema? Stellig mochten die dan ook hun uiterst nuttige shampoo, steelpannen en leesbrillen weer vol trots aan den volke presenteren? Ik had trouwens dringend een nieuwe kaasschaaf nodig.", "Vervuld van voorpret fietste ik erheen. Onderweg passeerde ik de Action. Die was nog dicht (het was een uur of tien) maar binnen was het personeel wel degelijk bezig met geco\u00f6rdineerde troepenbewegingen. Buiten stonden al een paar vastberaden Gummbah-vrouwen met tassen in de aanslag te wachten.", "Daar doemde de Hema op. \u2018Kerst blijft fonkelen!\u2019, blufte de etalage hoopvol. De deuren waren open en het rood-witte lint was vervangen door een rij minikerstboompjes. Maar een mens mag niet te vroeg juichen. Voor de deur stond een medewerker met mondkap en afwerend over elkaar geslagen armen haar hoofd te schudden. \u2018U mag alleen naar binnen als u een bestelde taart komt afhalen\u2019, sprak ze. \u2018Anders niet.\u2019", "\u2018Zelfs niet voor een banketstaaf?!\u2019, vroeg een zichtbaar zwangere vrouw onthutst. \u2018Zelfs niet voor een banketstaaf\u2019, vonniste de deurwachter. Nou, dan maakte ik, met mijn kaasschaaf, z\u00e9ker geen schijn van kans. Zo\u2019n verlies kun je nemen, maar hier ging het om rechtvaardigheid. \u2018De Action is w\u00e9l open\u2019, riep ik rellerig. \u2018Dan mogen jullie toch ook?\u2019 Ze haalde expressief haar schouders op.", "Uit het gestaag aanzwellende groepje morrend volk maakte zich nu een vrouw los van een jaar of 50. Ze greep de medewerker vertrouwelijk bij de bovenarm. \u2018Laat mij nou h\u00e9\u00e9l even twee tompoucen halen\u2019, vleide ze. \u2018Voor mijn man... Hij lust all\u00e9\u00e9n die van jullie...\u2019 Na het afgemeten \u2018sorry, mevrouw\u2019 droop ze af.", "\u2018Zo sneu voor mijn man\u2019, zei ze in het voorbijgaan tegen de samenscholers. \u2018Hij komt n\u00e9t uit de Jellinek.\u2019"], "authors": ["Sylvia Witteman"], "keywords": ["dat", "hoopvol", "die", "niet", "een", "blijft", "en", "blufte", "kerst", "etalage", "daar", "ik", "ze", "op", "voor", "fonkelen", "doemde", "met", "hema", "het"], "pubDate": "2020-12-16T17:10:14Z", "publicationId": "1a359314-37ee-33a8-8de7-301d3eb2ed28"}