{"id": "fbe53482-6ed4-3fe5-b1d8-d38513ea9aff", "title": "De muziek van Ustad Saami overstijgt de waan van vele mensenlevens", "url": "https://trouw.nl/cultuur-media/de-muziek-van-ustad-saami-overstijgt-de-waan-van-vele-mensenlevens~bb9ac71e7/", "summary": "De Pakistaanse zanger Ustad Saami is de laatste beoefenaar van een microtonale manier van zingen die zijn oorsprong vindt in de dertiende eeuw en die juist vanwege die lange traditie in Pakistan tot een verboden genre is verklaard.\nDie achtergrondkennis geeft de plaat een meerwaarde die zij in wezen niet nodig heeft, want de muziek waarin Saami zich, na decennia van intensieve training, een meester toont, is van zichzelf al buitengewoon.\nDit is muziek die, meer nog dan de waan van de dag, de waan van vele mensenlevens, overstijgt.\nJe voelt de verbondenheid met een ver verleden, voelt Saami\u2019s bescheiden wens enkel een doorgeefluik te mogen zijn.\nEn je voelt tot je in merg de vastberadenheid, deze traditie krijgt niemand klein.", "paragraphs": ["De Pakistaanse zanger Ustad Saami is de laatste beoefenaar van een microtonale manier van zingen die zijn oorsprong vindt in de dertiende eeuw en die juist vanwege die lange traditie in Pakistan tot een verboden genre is verklaard. Nadat Saami vorig jaar op vijfenzeventigjarige leeftijd debuteerde met het overrompelende \u2018God Is Not A Terrorist\u2019 volgt nu het minstens zo indrukwekkende \u2018Pakistan Is For The Peaceful.\u2019", "Vanaf de eerste seconde staat de muziek onder maximale spanning. Natuurlijk vanwege de context; Saami\u2019s ingetogen daad van verzet door clandestiene muziek te zingen en haar zo voor volgende generaties te bewaren, in de eerste plaats voor zijn vier zoons die zijn muzikale begeleiders zijn. Die achtergrondkennis geeft de plaat een meerwaarde die zij in wezen niet nodig heeft, want de muziek waarin Saami zich, na decennia van intensieve training, een meester toont, is van zichzelf al buitengewoon.", "Dit is muziek die, meer nog dan de waan van de dag, de waan van vele mensenlevens, overstijgt. Je voelt de verbondenheid met een ver verleden, voelt Saami\u2019s bescheiden wens enkel een doorgeefluik te mogen zijn. En je voelt tot je in merg de vastberadenheid, deze traditie krijgt niemand klein."], "authors": ["Mischa Andriessen"], "keywords": ["je", "muziek", "van", "zijn", "vele", "en", "een", "waan", "saami", "ustad", "overstijgt", "te", "mensenlevens", "die", "voelt"], "pubDate": "2020-12-04T13:40:00Z", "publicationId": "b66cd8e4-4294-3571-bcd7-e490527f1a48"}