{"id": "99e9bc51-c9d5-331b-a563-fb7bba8d2e18", "title": "Door corona is het niet meer zo spontaan als voorheen bij Foam", "url": "https://www.parool.nl/ps/door-corona-is-het-niet-meer-zo-spontaan-als-voorheen-bij-foam~bf4316eb/", "summary": "Mensen moeten online kaartjes reserveren, in plaats van dat ze naar binnen kunnen wandelen.\nWe hebben het digitale archief van het magazine zes weken opengesteld.\n\u201cDoor collega\u2019s op afstand op te zoeken.\n\u201cAls het weer kan, ga ik meteen mijn ouders opzoeken en knuffelen.\nDat is namelijk het leukste van het werken bij een museum: het is een inspirerende plek, waar je dagelijks met kunst en kunstenaars in aanraking komt.\u201d", "paragraphs": ["Beeld Anouk Hulsebosch", "Wat betekent de gedeeltelijke lockdown voor uw museum?", "\u201cDat we helaas niet zo spontaan kunnen zijn als voorheen. Mensen moeten online kaartjes reserveren, in plaats van dat ze naar binnen kunnen wandelen. Er mogen maximaal zestig personen tegelijk in het museum, waardoor we in totaal maar ongeveer de helft van onze normale bezoekersaantallen kunnen ontvangen.\u201d", "Hoe gaat de komende tijd eruitzien?", "\u201cWe zijn heel blij dat we sinds gisteren weer open zijn. Vlak voor de lockdown hebben we een nieuwe tentoonstelling van Laia Abril geopend, die nu weer kan worden bezichtigd. In maart zijn we begonnen met het organiseren van online activiteiten via #FoamAtHome. Hier presenteren we onder meer livestreams en rondleidingen met curatoren en gesprekken met kunstenaars. Deze week lanceren we Foam Talent Digital, een online tentoonstelling waar het werk van jonge talenten wordt gepresenteerd.\u2019", "Nog creatieve inzichten gekregen door de situatie?", "\u201cJa. Alles wat je doet moet je bekijken in een ander licht. Als museum geven we ons eigen blad uit, Foam Magazine, dat drie keer per jaar verschijnt. Dit tijdschrift is een aanvulling op de fotografie die we tentoonstellen. We hebben het digitale archief van het magazine zes weken opengesteld. Zo kunnen we toch fotografie aanbieden, op een veilige manier.\u201d", "Hoe houdt u de moed erin?", "\u201cDoor collega\u2019s op afstand op te zoeken. Soms wandelen we een stukje om te brainstormen. We zijn veel bezig met nieuwe idee\u00ebn voor het museum. Ook borrelen we via Zoom. Dat is natuurlijk niet zo leuk als de echte borrels, maar het is wel fijn om zo in contact te blijven.\u201d", "Wat is het eerste wat u gaat doen als de boel weer wordt versoepeld?", "\u201cAls het weer kan, ga ik meteen mijn ouders opzoeken en knuffelen. Ik heb ook zin om weer met mijn collega\u2019s in Foam te werken. Dat is namelijk het leukste van het werken bij een museum: het is een inspirerende plek, waar je dagelijks met kunst en kunstenaars in aanraking komt.\u201d"], "authors": ["Jip Leferink"], "keywords": ["zo", "van", "bij", "foam", "het", "spontaan", "meer", "met", "zijn", "op", "corona", "niet", "een", "dat", "weer", "te", "voorheen", "door"], "pubDate": "2020-11-20T09:37:49+01:00", "publicationId": "a3002aeb-6d5a-3894-adcb-0212effbc567"}