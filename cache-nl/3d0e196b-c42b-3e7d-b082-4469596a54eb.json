{"id": "3d0e196b-c42b-3e7d-b082-4469596a54eb", "title": "Het schilderij van Ren\u00e9 Froger leek wel verdacht veel op dat van Ren\u00e9 le Blanc", "url": "https://volkskrant.nl/cultuur-media/het-schilderij-van-rene-froger-leek-wel-verdacht-veel-op-dat-van-rene-le-blanc~b7a507dd4/", "summary": "\u2018Ik ben gek op schilders\u2019, antwoordde Froger op een toon van iemand die dit antwoord wel ingestudeerd had, maar niet heel goed.\n\u2018Ik hoop...\u2019, begon hij, en als een verwarde goochelaar bewoog hij zijn handen slingerend en cirkelend door de lucht.\nIk denk dat ik dat wel uitstraal.\u2019 Maar wel vrolijke emotie, merkte Akyol op.\nEen twitteraar merkte op dat de Ren\u00e9 op het doek meer leek op Engelbert Humperdinck dan op Ren\u00e9 Froger.\nIk weet niet wat dat zegt over de essentie van het Ren\u00e9-schap, of over Miriam Vleugels, Sterren op het doek, of over 2020.", "paragraphs": ["Terwijl FC Twente in een lege Johan Cruijff Arena voor de grootste surprise zorgde, stond tegelijkertijd Ren\u00e9 Froger in diezelfde lege Arena te poseren voor een drietal schilders. Froger stond met pakjesavond centraal in Sterren op het doek, dat natuurlijk eerder was opgenomen. Presentator \u00d6zcan Akyol ontving Froger in de loge van het stadion en vroeg hem of hij \u00fcberhaupt iets met schilderkunst had. \u2018Ik ben gek op schilders\u2019, antwoordde Froger op een toon van iemand die dit antwoord wel ingestudeerd had, maar niet heel goed. \u2018Met name een grote fan van Rembrandt.\u2019 Hij hield zijn hoofd een beetje schuin en keek Akyol aan, in afwachting hoe deze bom landde. \u2018En ik heb wel wat met schilderijen.\u2019", "Daarna vroeg Akyol Froger wat hij hoopte dat de schilders zouden zien als ze naar hem keken. De zanger zette grote ogen op. \u2018Ik hoop...\u2019, begon hij, en als een verwarde goochelaar bewoog hij zijn handen slingerend en cirkelend door de lucht. \u2018Vrolijkheid. Ik denk wel emotie. Ik denk dat ik dat wel uitstraal.\u2019 Maar wel vrolijke emotie, merkte Akyol op. \u2018Ik ben wel een vrolijke gozer, ja.\u2019 Froger zette zijn innemendste en witste glimlach op.", "Terwijl de schilders begonnen met schetsen, sprak Froger tegen Akyol over opgroeien in de kroeg, als klein kind optreden en het verlies van zijn beide ouders in een paar maanden tijd. Een van de schilders merkte op dat Froger nog altijd de pretlichtjes in zijn ogen had, iets wat je niet veel ziet bij mensen naarmate ze ouder worden. \u2018Je staat wel gelukkig in het leven, toch?\u2019, vroeg Akyol. \u2018Heerlijk\u2019, antwoordde Froger.", "Even later zaten Froger en Akyol hoog in het stadion en spraken ze over de Toppers en, natuurlijk, over gelukkig zijn. Froger vertelde dat hij een \u2018zielsgelukkig mens\u2019 was. Zijn leven een jongensboek, waar elke dag een pagina bij komt. \u2018Ik ben heel, heel erg tevreden. Ik ben...\u2019, zei hij, voor het geval dat mensen het de eerste keer gemist hadden \u2018... echt gelukkig\u2019. Vervolgens kwam zijn relatie met Natasja ter sprake. Natas en hij zeggen niet meer dat ze van elkaar houden, maar vragen elkaar wel: \u2018Ben je gelukkig?\u2019", "Uiteindelijk waren de schilderijen klaar. Hij ging voor het tweede schilderij, gemaakt door kunstenaar Miriam Vleugels. Het was een soort dubbelportret. Er zat een idee achter. Ren\u00e9 en Natas vonden het vooral heel erg vrolijk. Een twitteraar merkte op dat de Ren\u00e9 op het doek meer leek op Engelbert Humperdinck dan op Ren\u00e9 Froger. En toen begonnen de dominostenen te vallen. Engelbert Humperdinck is bij sommigen beter bekend als de Engelse Ren\u00e9 le Blanc, uit het SBS6-programma Ik geloof in mij. En laat Le Blanc nu toevallig, zo zag een andere twitteraar, een paar weken geleden geportretteerd zijn door dezelfde Miriam Vleugels. De twee schilderijen - van Ren\u00e9 le Blanc en Ren\u00e9 Froger dus - zijn praktisch identiek. Ik weet niet wat dat zegt over de essentie van het Ren\u00e9-schap, of over Miriam Vleugels, Sterren op het doek, of over 2020. Maar het klopt allemaal wel."], "authors": ["Julien Althuisius"], "keywords": ["van", "dat", "een", "ren\u00e9", "froger", "en", "schilderij", "ik", "zijn", "le", "wel", "op", "leek", "veel", "hij", "het", "verdacht"], "pubDate": "2020-12-06T11:00:00Z", "publicationId": "1a359314-37ee-33a8-8de7-301d3eb2ed28"}