{"id": "61f510a7-f97c-36e5-8234-5fca4ffd5526", "title": "Is de eerste elektrische auto van Mazda de oplossing van het klimaatvraagstuk?", "url": "https://volkskrant.nl/cultuur-media/is-de-eerste-elektrische-auto-van-mazda-de-oplossing-van-het-klimaatvraagstuk~b0f32f55/", "summary": "En als het nog verder moet, zijn er snelladers.\nDie van de MX-30, een compacte SUV, heeft een capaciteit van 32 kilowattuur.\nEen auto met een reuzenaccu kan prima sturen.\nEn het maakt verbinding met het verleden, want Mazda was ooit kurkfabrikant.\nHet vierkante puntje is de richtingaanwijzer, die opgloeit en uitdooft als een ouderwetse gloeidraad, ook al is het een led.", "paragraphs": ["Mazda doet alles graag net even anders, dus ook met zijn eerste elektrische auto. De motieven zijn nobel, maar de Japanners komen er niet heel ver mee.", "Megapixels: tien jaar geleden het toverwoord als er een nieuwe smartphone of camera op de markt kwam. Hoe meer, hoe beter. Nu kijkt niemand er meer naar om als er een nieuwe verschijnt. Genoeg is genoeg en er zijn belangrijker aspecten die de beeldkwaliteit bepalen.", "Hetzelfde speelt bij accu\u2019s van elektrische auto\u2019s. Op dit moment geldt: groter is beter, omdat je dan verder komt op een acculading. Dus 100 kilowattuur is beter dan 64, is beter dan 40. Heilige graal: een e-auto die net zo ver komt als een diesel. Dus hebben fabrikanten zich in een strijd gestort wie de grootste heeft. Zo presenteerde BMW onlangs zijn nieuwe e-vlaggeschip, dat 600 kilometer ver komt. Sommige Tesla\u2019s halen die afstand ook, net als nieuwkomer Lucid.", "Maar waarom?", "Gereden Mazda MX-30 Prijs Vanaf 33.990 euro Motor Volledig elektrisch, 105 kW (143 pk) Actieradius 200 km (WLTP), 160 km (test) LxBxH 440 x 180 x 157 cm Gewicht 1.720 kg.", "Dieselafstanden", "Waarom zou je dieselafstanden op een acculading moeten afleggen? In Nederland kan op bijna elke hoek van de straat worden bijgeladen. Dus niets weerhoudt de e-rijder ervan elke werkdag te beginnen met een volle tank. En als die 300 kilometer reikt, is dat meestal ver genoeg. 400 kilometer is riant. En als het nog verder moet, zijn er snelladers.", "Om in de zomer 400 kilometer ver te komen en in de winter 300, volstaat een accu van 64 kilowattuur, een beetje afhankelijk van de grootte van de auto. Een grotere is feitelijk ineffici\u00ebnt, omdat al dat gewicht meegezeuld wordt bij al die kortere ritjes en dus ook extra kosten meebrengt. Net zoals 20 tot 24 megapixel ideaal is voor een digitale camera, acht Blik 45 tot 64 kilowattuur voor een e-auto ideaal.", "Komt Mazda met zijn eerste e-auto.", "Deze autofabrikant zegt zaken graag anders aan te pakken. Dat klopt. Zo ontwikkelden de Japanners een benzinemotor die onder bepaalde omstandigheden functioneert als een diesel, waardoor die veel zuiniger kan zijn. En in de folders van het autoconcern prijkten nog modellen met een wankelmotor toen de rest van de wereld die technologie allang had opgegeven.", "Afwijkende koers", "Ook bij e-auto\u2019s vaart Mazda een afwijkende koers. Vooral als het gaat om accugrootte. Die van de MX-30, een compacte SUV, heeft een capaciteit van 32 kilowattuur. Dat was een jaar of vijf geleden al krapjes, maar nu oogt het alsof Apple een iPhone uitbrengt met een camera van 5 megapixels.", "Mazda zegt dat een kleine accu beter is voor het klimaat. Dat klopt: de productie van accu\u2019s veroorzaakt veel CO 2 -uitstoot, al daalt die snel. Verder is een kleinere accu goedkoper, wat helpt de MX-30 betaalbaar te houden. Doordat het gewicht lager is, zegt Mazda, stuurt de auto ook beter. Met een zware accu is het nu eenmaal lastiger bochten nemen. En, zegt Mazda, gemiddeld rijden mensen nog geen 50 kilometer per dag. Dus die accu hoeft helemaal niet zo groot te zijn.", "Allemaal waar. En complete onzin. Een auto met een reuzenaccu kan prima sturen. Bewijzen de Porsche Taycan en de Polestar 2 en de Tesla Model 3 en nog flink wat andere auto\u2019s met een grote accu.", "Nog een zeurpuntje: de meegeleverde laadkabel is te kort, waardoor deze in de lucht hangt als het laadpunt niet in de buurt van de paal is. Het lijkt wel alsof de ingenieurs deze auto met grote tegenzin elektrisch hebben gemaakt.", "Langer bij de snellader", "Ook het klimaatargument gaat niet op. De MX-30 komt op een volle accu bij normale temperaturen 160 kilometer ver. Dat is ondraaglijk weinig. De meeste mensen rijden weliswaar gemiddeld minder ver, maar bij elke rit die iets verder voert, moet de MX-30 om de haverklap aan de lader. Hier schuilt een tweede probleem: door de kleine accu kan er niet erg snel worden bijgetankt. 50 kilowatt is het maximale vermogen dat de accu kan absorberen, terwijl het dubbele inmiddels de norm is. In de praktijk kom je niet voorbij de 25 tot 30 kilowatt, wat betekent dat het lang duurt voor er weer genoeg kilometers op te teller staan. Je staat dus niet alleen vaker bij de snellader, je staat er ook langer dan nodig.", "Er is nog een probleem: als de accu na een jaar of twee 10 procent van zijn capaciteit heeft verloren, resteert nog maar 145 kilometer actieradius. In de zomer. In de winter is hij al leeg voor je het dorp uit bent. Als de accu enkele jaren later nog meer capaciteit kwijt is, is de auto \u2013 die verder nog in puike staat verkeert, want het is tenslotte een Mazda \u2013 in feite afschreven. Hoezo goed voor het klimaat?", "Er is meer mis. Zo werkt het regenereren (het terugwinnen van energie door de motor bij het afremmen als dynamo te laten werken) geregeld niet, of slechts gedeeltelijk. Regenereren is bij een e-auto essentieel voor een laag verbruik. Blik noteerde bij langere stadsritten soms een verbruik van 31 kilowattuur per 100 kilometer, twee tot drie keer zoveel als je mag verwachten. Ook dit doet de actieradius geen goed.", "Motorgeluid", "Nog meer ergernis: de auto laat tijdens het rijden een soort motorgeluid uit de speakers horen. Dit helpt inzittenden te horen wat de chauffeur doet, waardoor ze minder snel wagenziek worden. Dat klopt. Maar het \u2018motorgeluid\u2019 van de MX-30 is net zo prettig als vechtende katten. En het kan niet uit. Van alles kun je instellen, maar juist dit onderdeeltje niet. Waarom is een raadsel. De importeur zegt te hopen dat er een software-update komt.", "Het is verdrietig. De MX-30 was een spectaculair fijne wagen geweest met paar maatjes grotere een accu. Hij rijdt goed, het ontwerp is prettig anders en een tikje olijk. Het interieur is met afstand het fraaiste van alle e-auto's in deze prijscategorie.", "Slotsom: de Mazda MX-30 is een geweldige auto. Jammer dat-ie elektrisch is.", "Wankelmotor Mogelijk komt Mazda in de toekomst met een actieradiusvergroter voor zijn e-auto, in de vorm van een kleine verbrandingsmotor die de accu kan bijladen als de bestemming nog niet is bereikt. Volgens geruchten zou het gaan om een wankelmotor, waarmee Mazda dit motorconcept nieuw leven inblaast. Opmerkelijk: andere merken, zoals BMW, hebben de actieradiusvergroter juist uit hun e-auto\u2019s gesloopt.", "De verkeerdomdeuren achter (suicide doors, net als in een Rolls-Royce en ok\u00e9, ook een BMW i3, en ja, ook de Mazda RX-8) maken instappen achterin iets makkelijker. (Maar rij nooit een kanaal in als je passagiers op de achterbank hebt, want die kunnen de deuren niet openen als de voorportieren gesloten zijn, en het achterraam kan evenmin open.)", "Geen knetterhard plastic, maar kurk: voelt prettiger, oogt prettiger en geeft de bestuurder warme gevoelens van circulariteit. Anders, zoals Mazda graag wil zijn, \u00e9n fraai. En het maakt verbinding met het verleden, want Mazda was ooit kurkfabrikant.", "Achterlichten als de naverbranders van een F/A/-18 Hornet. Het vierkante puntje is de richtingaanwijzer, die opgloeit en uitdooft als een ouderwetse gloeidraad, ook al is het een led. Nul nut toch aardig."], "authors": ["Bard Van De Weijer"], "keywords": ["van", "dat", "die", "niet", "een", "auto", "en", "mazda", "oplossing", "eerste", "als", "klimaatvraagstuk", "elektrische", "met", "het"], "pubDate": "2020-11-24T15:59:33Z", "publicationId": "1a359314-37ee-33a8-8de7-301d3eb2ed28"}