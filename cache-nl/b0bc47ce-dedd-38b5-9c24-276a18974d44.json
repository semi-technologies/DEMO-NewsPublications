{"id": "b0bc47ce-dedd-38b5-9c24-276a18974d44", "title": "Rondvliegende kogel raakt muur boven bed van 87-jarige vrouw", "url": "https://nu.nl/binnenland/6094897/rondvliegende-kogel-raakt-muur-boven-bed-van-87-jarige-vrouw.html", "summary": "Een rondvliegende kogel kwam in de nacht van zaterdag op zondag terecht in de muur boven het bed van een 87-jarige vrouw in Rotterdam.\nDe vrouw hoorde een knal en voelde daarna glassplinters in haar haren en op haar bed.\nZe dacht dat de knal en de splinters afkomstig waren van een vallend schilderij, maar kwam volgens de politie tot een andere conclusie toen het licht aanging en \"ze het gat boven haar bed zag\".\nInmiddels zijn een twintigjarige man uit Den Haag, een twintigjarige man uit Hoogvliet en een 25-jarige man zonder vaste woon- of verblijfplaats opgepakt.\nOp straat werden meerdere kogelhulzen gevonden en in de auto van het drietal vonden agenten \"aanwijzingen dat zij misschien meer met het incident te maken hadden\".", "paragraphs": ["Een rondvliegende kogel kwam in de nacht van zaterdag op zondag terecht in de muur boven het bed van een 87-jarige vrouw in Rotterdam. Ze is daarbij niet gewond geraakt. Drie mannen zijn in verband met de zaak opgepakt.", "Het incident vond plaats rond 1.00 uur aan de Zuiderhagen in Rotterdam. De vrouw hoorde een knal en voelde daarna glassplinters in haar haren en op haar bed. Ze dacht dat de knal en de splinters afkomstig waren van een vallend schilderij, maar kwam volgens de politie tot een andere conclusie toen het licht aanging en \"ze het gat boven haar bed zag\".", "De politie werd gealarmeerd door een buurtbewoner die knallen had gehoord die niet op vuurwerk leken. De vrouw is slachtofferhulp aangeboden. Er zijn geen aanwijzingen dat er gericht op die woning is geschoten, aldus de politie.", "Inmiddels zijn een twintigjarige man uit Den Haag, een twintigjarige man uit Hoogvliet en een 25-jarige man zonder vaste woon- of verblijfplaats opgepakt. Op straat werden meerdere kogelhulzen gevonden en in de auto van het drietal vonden agenten \"aanwijzingen dat zij misschien meer met het incident te maken hadden\".", "Zondag wordt het buurtonderzoek voortgezet. Politie roept getuigen die iets gezien of gehoord hebben op zich te melden."], "authors": ["Door"], "keywords": ["van", "bed", "rondvliegende", "politie", "kogel", "het", "vrouw", "op", "die", "zijn", "muur", "boven", "een", "ze", "en", "raakt", "87jarige"], "pubDate": null, "publicationId": "4d7a0f80-7953-388c-9af8-e7a437b5632e"}