{"id": "fab828fa-82fa-3284-b80c-da40b3dddcd2", "title": "Laat mij dit zeggen: Heleen van Royen schrijft gewoon erg goed", "url": "https://volkskrant.nl/cultuur-media/laat-mij-dit-zeggen-heleen-van-royen-schrijft-gewoon-erg-goed~bb43b1c4/", "summary": "Daarin leerde ik dat het literaire wereldje op doordeweekse dagen toch vooral een miskend kabouterrijk is, waar je jaloerse pennetjes kunt horen krassen dat het een lieve lust is.\nMaar laat mij dit zeggen: Heleen van Royen schrijft gewoon erg goed.\nHeleen heeft besloten dat haar moeder, die in 2018 overlijdt, samen met de kist van haar vader begraven zal worden.\nNaar de begrafenis van haar vader was de 13-jarige puber Heleen uit boosheid niet geweest.\nEn als de kist dichtgaat, liggen De gelukkige huisvrouw, foto\u2019s van zijn kinderen, zijn kleinkinderen en van zijn vrouw toen zij 85 werd op zijn borst.", "paragraphs": ["Beeld Olivier Heiligers", "De eerste zin in de voortreffelijke bundel Moeder, dochter, minnares van Heleen van Royen is de volgende: \u2018Laat ik vooropstellen dat ik me nooit schrijver heb gevoeld.\u2019 Een echte schrijver is volgens Van Royen Harry Mulisch: \u2018De man met de pijp, de grote denker.\u2019", "Waarom een ouverture als een knikje door de knie\u00ebn?", "Is het \u2013 in godsnaam dan maar \u2013 een uitgestoken hand naar die vermaledijde boekenwegers? Het gilde dat haar tot nu toe de ijskoude schouder toekeerde? Ik moet bij die gedachte onwillekeurig denken aan het Boekenweekessay van dit jaar, Generaal zonder leger van Eus. Daarin leerde ik dat het literaire wereldje op doordeweekse dagen toch vooral een miskend kabouterrijk is, waar je jaloerse pennetjes kunt horen krassen dat het een lieve lust is.", "Dit is namelijk dezelfde vrouw die als columnist van Het Parool de Amsterdamse wethouder Rob Oudkerk zonder genade de politieke arena uit schreef nadat hij in 2004, na tv-opnamen van het Groot Dictee, op golven van krolse overmoed tegen haar had staan aanrijden met praatjes over zijn nachtelijke avonturen bij de hoertjes aan de Amsterdamse Theemsweg. Daar was op dat moment een stinkende afwerkplek waartegen precies diezelfde wethouder overdag zeer terecht ageerde, omdat de graatmagere tippeljunkies er genadeloos werden ge\u00ebxploiteerd.", "Deze hypocrisie beviel Heleen maar matig.", "Bang voor niemand.", "En nu opent ze haar eerste verhaal, \u2018De jubilaris spreekt\u2019 (een feestrede bij twintig jaar bestsellerschap), met het verrassend deemoedige Ik Ben Harry Mulisch Niet. De kleur op haar wangen is terug als ze opmerkt dat ze dan maar de \u2018Coca-Cola onder de schrijvers is, huilend op weg naar de bank\u2019. Maar toch niet nadat ze ons heeft herinnerd aan de ontvangst van haar grote succes De gelukkige huisvrouw; in het jaar 2000 lieten de Nederlandse critici er werkelijk geen spaan van heel. Het buitenland dacht er jubelend anders over. En: \u2018In de twintig jaar dat ik met schrijven de kost verdien, heb ik geen enkele prijs gewonnen.\u2019", "Er zitten kleine steentjes in haar very happy pumps.", "Te veel succes roept onder de zeespiegel weerstand op. En \u2018La Van Royen\u2019 maakt het zichzelf misschien ook niet altijd even makkelijk. In een tv-programma een foto laten zien van een gebruikte tampon begeleid door een krakend existentieel verhaal dat niemand kan navertellen (ik zat er nota bene naast); er zijn kortere wegen naar de publieke gunst.", "Maar laat mij dit zeggen: Heleen van Royen schrijft gewoon erg goed.", "Altijd gedaan. Het Raadsel Vergroten zal ze niet, woorden waarmee Mulisch zijn oeuvre een mythische kern gaf, maar de bibliotheek kent gelukkig niet alleen die bovenste plank.", "Van Royens autobiografische boeken hebben een kraakheldere stijl, schuwen geen enkele levensvraag en zijn in het gespartel met haar lustige female condition ontroerend, schaamteloos, provocerend en geestig.", "Het beste verhaal in Moeder, dochter, minnares is \u2018De dag dat ik mijn vader en mijn moeder begroef\u2019. Heleen heeft besloten dat haar moeder, die in 2018 overlijdt, samen met de kist van haar vader begraven zal worden. Haar vader was in 1978 de Amsterdamse Sloterplas ingelopen. Zijn kist moest dus na veertig jaar worden opgegraven en verhuisd naar de rustplaats van moeder. Naar de begrafenis van haar vader was de 13-jarige puber Heleen uit boosheid niet geweest. Dat kon ze met deze herbegrafenis een beetje goedmaken.", "Omdat haar vader destijds, na te zijn opgedregd, was geseald in een plastic bodybag, is het lijk na veertig jaar nog redelijk intact. Zijn kist kan worden geopend, Heleen zegt wat ze hem nooit heeft kunnen zeggen: dat ze boos op hem was, hem nu beter begrijpt, dat hij kleinkinderen heeft en dat zij schrijver is geworden. En als de kist dichtgaat, liggen De gelukkige huisvrouw, foto\u2019s van zijn kinderen, zijn kleinkinderen en van zijn vrouw toen zij 85 werd op zijn borst. En dan volgt de grafrede die Van Royen die middag uitsprak.", "Ach, lees het alsjeblieft zelf.", "Het is hartbrekend. En nergens deemoedig.", "Beeld The House of Books"], "authors": ["Matthijs Van Nieuwkerk"], "keywords": ["van", "goed", "laat", "gewoon", "het", "op", "royen", "heleen", "zijn", "mij", "schrijft", "ik", "zeggen", "een", "haar", "dat", "en", "ze", "erg"], "pubDate": "2020-12-04T13:00:23+01:00", "publicationId": "1a359314-37ee-33a8-8de7-301d3eb2ed28"}