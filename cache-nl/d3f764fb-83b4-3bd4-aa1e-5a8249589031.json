{"id": "d3f764fb-83b4-3bd4-aa1e-5a8249589031", "title": "Fogerty\u2019s Factory van John Fogerty: familieproject in de coronatijd", "url": "https://www.parool.nl/kunst-media/fogerty-s-factory-van-john-fogerty-familieproject-in-de-coronatijd~b488e516/", "summary": "John Fogerty, Fogerty\u2019s Factory.\nOp een heuvel bij Los Angeles kijken John Fogerty (75) en zijn drie jongste kinderen vanaf hooibalen naar een zonsondergang.\nDaarna zet de familie Fogerty een nogal rammelende versie van Bill Withers\u2019 Lean on me in.\nDe hoes van het een halve eeuw later gemaakte familiealbum is een hedendaagse kopie van de vrolijke chaosfoto van toen.\nFogerty\u2019s Factory is het coronaproject van de Fogerty\u2019tjes en bestaat naast vader John uit zoon Shane, dochter Kelsy en zoon Tyler.", "paragraphs": ["John Fogerty, Fogerty\u2019s Factory.", "Het ziet er enigszins surrealistisch uit. Op een heuvel bij Los Angeles kijken John Fogerty (75) en zijn drie jongste kinderen vanaf hooibalen naar een zonsondergang. Terwijl de hond tussen de instrumentenkoffers scharrelt, begint de zanger met een politieke speech waarin hij zich uitspreekt voor gelijkheid en empathie. Daarna zet de familie Fogerty een nogal rammelende versie van Bill Withers\u2019 Lean on me in.", "Zo zijn er op YouTube nog talloze filmpjes te vinden van wat inmiddels Fogerty\u2019s Factory heet. Die titel is een knipoog naar het iconische Creedence Clearwater Revivalalbum Cosmo\u2019s Factory uit 1970. De hoes van het een halve eeuw later gemaakte familiealbum is een hedendaagse kopie van de vrolijke chaosfoto van toen.", "Fogerty\u2019s Factory is het coronaproject van de Fogerty\u2019tjes en bestaat naast vader John uit zoon Shane, dochter Kelsy en zoon Tyler. Als de vier niet spelen in de buitenlucht, brengen ze hun coverversies van CCR-klassiekers en andere evergreens vanuit de thuisstudio van pa waar van social distancing geen sprake lijkt te zijn. Zouden de drie gevorderde twintigers en de oude Fogerty echt nog \u00e9\u00e9n huishouden vormen?", "Hoe dan ook: van de opnames is nu ook een cd gemaakt. Daarop klinken eigenlijk alle liedjes hetzelfde: sympathiek, maar vermoedelijk het plezierigst voor de makers zelf."], "authors": ["Stefan Raatgever"], "keywords": ["familieproject", "van", "coronatijd", "het", "zijn", "factory", "fogertys", "een", "en", "uit", "john", "zoon", "fogerty"], "pubDate": "2020-11-27T09:44:33+01:00", "publicationId": "a3002aeb-6d5a-3894-adcb-0212effbc567"}