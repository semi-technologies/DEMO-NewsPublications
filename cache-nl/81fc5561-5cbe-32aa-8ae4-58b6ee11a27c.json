{"id": "81fc5561-5cbe-32aa-8ae4-58b6ee11a27c", "title": "Is het paardje nog niet uitgehuppeld?", "url": "https://trouw.nl/rubrieken/is-het-paardje-nog-niet-uitgehuppeld~b78fa0b2/", "summary": "In de afgelopen vier jaar, sinds 2016, heb ik in deze rubriek rond deze tijd altijd aandacht besteed aan het zinnetje \u2018Hoe huppelt het paardje het dek op en neer\u2019.\nWat we inmiddels weten is het volgende: \u2018het dek\u2019 is zeker geen lijdend voorwerp bij een soort complex werkwoord \u2018op-en-neer-huppelen\u2019.\nOok is het onwaarschijnlijk dat de zin iets zegt over de beweging van het dek, die veroorzaakt zou worden door het huppelen.\nMet \u2018over\u2019 erbij wordt dat \u2018Het paardje heeft over het dek op en neer gehuppeld\u2019.\nDan lijkt het beter om \u2018zijn\u2019 te kiezen: \u2018Het paardje is het dek op en neer gehuppeld\u2019.", "paragraphs": ["In de afgelopen vier jaar, sinds 2016, heb ik in deze rubriek rond deze tijd altijd aandacht besteed aan het zinnetje \u2018Hoe huppelt het paardje het dek op en neer\u2019. In maar liefst zes afleveringen ben ik, met hulp van de vele lezersreacties, telkens een stapje verder gekomen naar een juister begrip van deze taalvorm. Maar we zijn er nog niet.", "Wat we inmiddels weten is het volgende: \u2018het dek\u2019 is zeker geen lijdend voorwerp bij een soort complex werkwoord \u2018op-en-neer-huppelen\u2019. Ook is het onwaarschijnlijk dat de zin iets zegt over de beweging van het dek, die veroorzaakt zou worden door het huppelen. De beste analyse tot nu toe is dat \u2018het dek op en neer\u2019 een soort richtingsbepaling is, die een herhaalde heen-en-weerbeweging tussen twee grenzen aangeeft.", "Op de website van de taaladviesdienst van Onze Taal wordt opgemerkt dat je ook \u2018over\u2019 kunt toevoegen: \u2018Hoe huppelt het paardje over het dek op en neer\u2019. Dat hadden we in deze rubriek ook al ontdekt, maar dan wordt het wel een heel andere constructie.", "\u2018Heeft\u2019 of \u2018is\u2019 het paardje op en neer gehuppeld?", "Wat we in die vier jaar nog niet gesignaleerd hebben is het hulpwerkwoord in de voltooide tijd. Met \u2018over\u2019 erbij wordt dat \u2018Het paardje heeft over het dek op en neer gehuppeld\u2019. Het werkwoord \u2018hebben\u2019 is de normale keuze voor een voltooide tijd. Maar wat krijg je zonder \u2018over\u2019? Dan lijkt het beter om \u2018zijn\u2019 te kiezen: \u2018Het paardje is het dek op en neer gehuppeld\u2019.", "Het verschil in die hulpwerkwoordkeuze onderstreept de betekenis die wij al gesignaleerd hadden. Richtingsbepalingen kiezen ook vaker \u2018zijn\u2019. Het is \u2018Ik heb door het bos gelopen\u2019, maar \u2018Ik ben het bos door gelopen\u2019.", "Toch is het oordeel minder scherp bij dat huppelen dan bij dat lopen. Dat zou kunnen liggen aan het feit dat \u2018op en neer huppelen\u2019 iets van herhaling impliceert, waardoor het eigenlijk niet goed voltooid kan zijn. Zo huppelen ook wij weer verder.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl."], "authors": ["Peter-Arno Coppen"], "keywords": ["paardje", "van", "nog", "het", "op", "neer", "niet", "een", "en", "dat", "ook", "dek", "uitgehuppeld"], "pubDate": "2020-12-07T14:30:00+01:00", "publicationId": "b66cd8e4-4294-3571-bcd7-e490527f1a48"}