{"id": "27805504-e399-3f6c-bb7e-57a62c33d1fa", "title": "Terugkeerkortingen en alternatief voor chipkaart moeten reizigers het ov weer in lokken", "url": "https://volkskrant.nl/nieuws-achtergrond/terugkeerkortingen-en-alternatief-voor-chipkaart-moeten-reizigers-het-ov-weer-in-lokken~b6d61c22/", "summary": "Beeld Sabine van WechemHet kabinet en de vervoerders gaan ervan uit dat veel reizigers het komende jaar nog niet terugkeren in het openbaar vervoer, of slechts mondjesmaat de bus en trein zullen nemen.\nDie kwestie komt donderdag aan de orde in een Tweede Kameroverleg over het openbaar vervoer.\n\u2018Die groei van het ov is noodzakelijk voor het behalen van de klimaatdoelen en de leefbaarheid van zowel steden als het platteland, aldus Rover.\nDe reizigersvereniging wil het openbaar vervoer aantrekkelijk maken door bijvoorbeeld andere betalingsvormen in te voeren als alternatief voor de ov-chipkaart.\nAnder opties zijn vrije busbanen, het toegankelijk maken van bushaltes en afspraken tussen vervoerders en het hoger onderwijs voor de spreiding van schooltijden.", "paragraphs": ["Ochtendspits op Centraal Station Amsterdam. Beeld Sabine van Wechem", "Het kabinet en de vervoerders gaan ervan uit dat veel reizigers het komende jaar nog niet terugkeren in het openbaar vervoer, of slechts mondjesmaat de bus en trein zullen nemen. Daardoor lopen de vervoerders honderden miljoenen euro\u2019s aan omzet mis. Alleen al de Nederlandse Spoorwegen vrezen dit jaar een miljard aan inkomsten mis te lopen, de rest van het openbaar vervoer tussen de 800 miljoen en een miljard.", "Het kabinet heeft de sector een \u2018beschikbaarheidsvergoeding\u2019 gegeven van 1,5 miljard die loopt tot volgend jaar zomer. Het doel is om daarmee de dienstregelingen zoveel mogelijk overeind te houden.", "Maar in 2021 wil Den Haag minder steun bieden. Het openbaar vervoer is dan ook gevraagd om uiterlijk in april een \u2018transitieplan\u2019 te presenteren, waarbij de kosten worden teruggedrongen door minder lege en halfvolle treinen en bussen te laten rijden. Die kwestie komt donderdag aan de orde in een Tweede Kameroverleg over het openbaar vervoer.", "Klimaatdoelen en leefbaarheid", "Rover vindt het begrijpelijk dat er voor de korte termijn kritisch naar de kosten wordt gekeken, maar wil dat de regering de toekomst niet uit het oog verliest. \u2018Kostenbesparingen op korte termijn mogen niet leiden tot verlies van reizigers op de lange termijn.\u2019", "De verwachting van vervoersdeskundigen is dat het openbaar vervoer zich zal herstellen en dat de overvolle treinen en bussen in de spits zullen terugkeren. \u2018Die groei van het ov is noodzakelijk voor het behalen van de klimaatdoelen en de leefbaarheid van zowel steden als het platteland, aldus Rover.", "De reizigersvereniging wil het openbaar vervoer aantrekkelijk maken door bijvoorbeeld andere betalingsvormen in te voeren als alternatief voor de ov-chipkaart. Ander opties zijn vrije busbanen, het toegankelijk maken van bushaltes en afspraken tussen vervoerders en het hoger onderwijs voor de spreiding van schooltijden. Het zijn allemaal plannen waarvoor Rover zich al veel langer sterk maakt.", "De terugkeerkorting is nieuw en sluit aan bij andere plannen, zoals die van GroenLinks om iedere Nederlander volgend jaar het recht te geven op vijf gratis treinreizen."], "authors": ["Peter Van Ammelrooy"], "keywords": ["moeten", "van", "chipkaart", "het", "op", "voor", "terugkeerkortingen", "openbaar", "lokken", "vervoer", "en", "weer", "te", "een", "dat", "reizigers", "ov"], "pubDate": "2020-12-03T10:24:13+01:00", "publicationId": "1a359314-37ee-33a8-8de7-301d3eb2ed28"}