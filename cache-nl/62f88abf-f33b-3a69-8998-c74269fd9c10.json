{"id": "62f88abf-f33b-3a69-8998-c74269fd9c10", "title": "Limburgse Beppie (1,48 m) houdt studenten op corona-afstand", "url": "https://www.metronieuws.nl/in-het-nieuws/good-vibes/2020/12/limburgse-beppie-1-48-m-houdt-studenten-op-corona-afstand/", "summary": "Limburgse Beppie (1,48 m) houdt studenten op corona-afstandPotenti\u00eble coronahit speciaal gemaakt voor studenten, om de maatregelen langer vol te houden, en door een zanger, hogeschool en Limburgse koningin van het levenslied Beppie, die met haar lengte perfect bleek voor de hoofdrol.\n\u201eHou een Beppie afstand.\n\u00c9n natuurlijk dat iedereen een Beppie afstand blijft houden.\u201dGlimlachHogeschool Zuyd gaat voor die Beppie afstand en voor een glimlach bij mensen.\nOok in moeilijke tijden is het belangrijk om te glimlachen\u201d, licht Saskia Brand-Gruwel, lid van het College van Bestuur van Zuyd toe.\nDe hogeschool hoopt op een groot bereik, iets wat best in de lijn der verwachting ligt, vertelt een woordvoerder.", "paragraphs": ["Limburgse Beppie (1,48 m) houdt studenten op corona-afstand", "Potenti\u00eble coronahit speciaal gemaakt voor studenten, om de maatregelen langer vol te houden, en door een zanger, hogeschool en Limburgse koningin van het levenslied Beppie, die met haar lengte perfect bleek voor de hoofdrol.", "", "Wel toestemming gegeven maar niet getoond, herlaad de pagina. Twitter wordt niet geladen omdat je geen toestemming hebt gegeven. Klik hier om het aan te passen.", "\u201eHou een Beppie afstand. Ik van jou en jij van mij. Hou een Beppie afstand. Zo gaat dit het snelst voorbij.\u201d Zo begint het nieuwe corona-nummer dat meteen al blijft hangen, of je nu wil of niet.", "Ook op social media begint het al te lopen met #HoueenBeppieafstand en het zou zo maar eens een d\u00edkke coronaknaller kunnen worden. Afzender: Hogeschool Zuyd die iets origineels wilde doen voor haar studenten, zanger Bart Storcken en natuurlijk Limburgse zangeres Beppie Kraft, die dit keer dan wel geen noot zingt, maar met haar 1,48m \u2013 bijna anderhalve meter dus \u2013 overduidelijk de hoofdrol speelt in het nummer dat, zo is de hoop, tot een grote glimlach leidt. \u00c9n dus die Beppie afstand.", "\u201eDit is goud!\u201d, wordt afgewisseld met duimen omhoog. Het begint er al op te lijken dat we Beppie er voorlopig in gaan houden. Klinkt ook net weer even wat leuker dan die anderhalve meter.", "Beppie", "Vanmorgen werd het corona-nummer gepresenteerd in een van de collegezalen van hogeschool Zuyd in Heerlen, in aanwezigheid van grote (kleine) ster Beppie en zanger Bart. \u201eWat ik belangrijk vind, helemaal in deze coronatijd, is om iets positiefs voor de mensen te kunnen betekenen. Met #HoueenBeppieafstand zijn we hierin volgens mij goed geslaagd\u201d, vertelt Beppie Kraft.", "Ze is geen onbekende in het Limburgse en zeker niet bij mensen die wel van een goed levenslied en/of carnavalskraker houden. Want Beppie, nu 74, gaat al wat jaren mee en heeft al menig lied/kraker op haar naam staan. Ze is altijd wel te porren voor iets geinigs, getuige haar guitige acte de pr\u00e9sence in de video, en ook voor iets maatschappelijks: \u201eHet lied vraagt op een ludieke manier aandacht voor de kwetsbare mensen in de samenleving en is tegelijkertijd een duwtje in de rug om vol te blijven houden.\u201d", "", "", "Wel toestemming gegeven maar niet getoond, herlaad de pagina. Facebook wordt niet geladen omdat je geen toestemming hebt gegeven. Klik hier om het aan te passen.", "Beppiefans opgelet.Aanstaande woensdag presenteert Beppie Kraft de videoclip van #houeenbeppieafstand van Bart\u2026 Posted by Zuyd Hogeschool on Monday, December 7, 2020", "Fans present", "Op Facebook konden studenten van Zuyd eerder deze week al laten weten waarom zij graag bij de lancering present wilden zijn, waarna er twintig zouden worden uitgekozen. Veel studenten tagden andere studenten (\u201ehier mo\u00e9t JIJ bij zijn\u201d), ook reageerde een aantal groot Beppie-fans met hartjesogen en andere emoji\u2019s. Al waren er ook studenten die Beppie liever \u00f3p afstand hielden en ook iemand die z\u2019n vriend tagde die gek is \u201eop smakeloze muziek en dus hier heel graag bij wil zijn\u201d. Smaken verschillen nu eenmaal. De twintig \u2018uitverkorenen\u2019 zaten vandaag in de collegezaal, waaronder een aantal studenten die ook in de clip meespeelden.", "", "Wel toestemming gegeven maar niet getoond, herlaad de pagina. Instagram wordt niet geladen omdat je geen toestemming hebt gegeven. Klik hier om het aan te passen.", "Wat zanger Bart Storcken opviel was hoe positief de studenten reageerden tijdens de opnames. \u201eDat was mooi om te zien en daar doen we het natuurlijk voor. Maar vooral belangrijk is dat de mensen zich met dit nummer wat beter voelen, dat hoop ik uit de grond van mijn hart. \u00c9n natuurlijk dat iedereen een Beppie afstand blijft houden.\u201d", "Glimlach", "Hogeschool Zuyd gaat voor die Beppie afstand en voor een glimlach bij mensen. \u201eDeze coronatijd kan soms behoorlijk zwaar zijn voor mensen, vooral voor de kwetsbaren in onze samenleving, maar ook voor jongeren en kleine ondernemers. Ook in moeilijke tijden is het belangrijk om te glimlachen\u201d, licht Saskia Brand-Gruwel, lid van het College van Bestuur van Zuyd toe. \u201eMet de kerst voor de deur hopen wij met dit nummer een glimlach op de gezichten te toveren en tegelijkertijd onze studenten te bewegen om die anderhalvemeter afstand te blijven houden.\u201d", "Nummertje", "De clip en het nummer is vandaag via social media, het intranet van Zuyd en via de verschillende academies van Zuyd naar hun studenten gecommuniceerd. Daarnaast hebben ze ook op verschillende externe kanalen ingezet: het kersverse corona-nummer is verschenen op Spotify en iTunes. De hogeschool hoopt op een groot bereik, iets wat best in de lijn der verwachting ligt, vertelt een woordvoerder. \u201eVorige week woensdag, toen de clip opgenomen werd, hadden we al een berichtje gepost met enkele foto\u2019s van de opnames. Dit bericht is toen viral gegaan.\u201d", "", "", "Wel toestemming gegeven maar niet getoond, herlaad de pagina. Facebook wordt niet geladen omdat je geen toestemming hebt gegeven. Klik hier om het aan te passen."], "authors": ["Iris Hermans"], "keywords": ["van", "studenten", "coronaafstand", "beppie", "op", "het", "die", "houdt", "m", "148", "een", "en", "limburgse", "te", "voor"], "pubDate": "2020-12-09T16:15:23+00:00", "publicationId": "7c385e14-de2a-3447-b45a-fe7d316f7641"}