{"id": "7050649d-07db-32cc-834f-0c8f341ae2ff", "title": "Kabinet scherpt testbeleid kinderen tot en met twaalf jaar aan", "url": "https://www.parool.nl/nederland/kabinet-scherpt-testbeleid-kinderen-tot-en-met-twaalf-jaar-aan~b25e7583/", "summary": "Er lijkt op dit moment voldoende testcapaciteit om ook kinderen te kunnen testen, aldus het kabinet.\nOp dit moment is het zo dat kinderen tot en met zes jaar niet getest hoeven te worden bij klachten.\nOudere kinderen tot en met twaalf jaar hoeven zich alleen te laten testen bij koorts en benauwdheid.\nKinderen onder de zes jaar worden niet getest met een wattenstaafje achterin de neus, maar met een sponsje dat speeksel afneemt.\nDe Jonge sprak woensdag al van \u2018een serieus aantal\u2019 daar, maar wilde er vanwege een lopend onderzoek niet meer over kwijt.", "paragraphs": ["Beeld Hollandse Hoogte / Nederlandse Freelancers", "Eerder donderdag adviseerde het Outbreak Management Team (OMT) het kabinet om deze maatregel te nemen. Het plan wordt \u2018zo spoedig mogelijk\u2019 uitgewerkt. Er lijkt op dit moment voldoende testcapaciteit om ook kinderen te kunnen testen, aldus het kabinet.", "Op dit moment is het zo dat kinderen tot en met zes jaar niet getest hoeven te worden bij klachten. Oudere kinderen tot en met twaalf jaar hoeven zich alleen te laten testen bij koorts en benauwdheid. Kinderen onder de zes jaar worden niet getest met een wattenstaafje achterin de neus, maar met een sponsje dat speeksel afneemt.", "\u2018Britse variant\u2019", "Het OMT kwam met het advies nadat bleek dat de zogeheten \u2018Britse variant\u2019 van het coronavirus, die besmettelijker is dan eerdere varianten, rondgaat onder basisschoolkinderen. Eerdere varianten van het virus leken zich minder te verspreiden op basisscholen. Het OMT onderzoekt of kinderen daadwerkelijk vatbaarder zijn voor deze virusstam. In de loop van volgende week worden daarover de eerste resultaten verwacht.", "Het is zorgelijk dat het virus nu ook onder basisschoolleerlingen rondgaat, zei De Jonge woensdag. Inmiddels is bekend dat er tenminste negen besmettingen zijn gevonden op een basisschool in Bergschenhoek. De Jonge sprak woensdag al van \u2018een serieus aantal\u2019 daar, maar wilde er vanwege een lopend onderzoek niet meer over kwijt."], "authors": [], "keywords": ["tot", "kinderen", "twaalf", "van", "jaar", "en", "met", "testbeleid", "een", "scherpt", "kabinet", "aan", "te", "op", "onder", "het", "worden", "dat"], "pubDate": "2020-12-31T16:52:46Z", "publicationId": "a3002aeb-6d5a-3894-adcb-0212effbc567"}