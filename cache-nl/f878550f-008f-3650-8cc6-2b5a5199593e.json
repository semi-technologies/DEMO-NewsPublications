{"id": "f878550f-008f-3650-8cc6-2b5a5199593e", "title": "Een leesboekje in plaats van een robothondje bij je Happy Meal: is een kind wel gebaat bij deze \u2018stunt\u2019?", "url": "https://volkskrant.nl/nieuws-achtergrond/een-leesboekje-in-plaats-van-een-robothondje-bij-je-happy-meal-is-een-kind-wel-gebaat-bij-deze-stunt~b99e3021/", "summary": "Maar het doel heiligt de middelen, en dat begrijpen ook veel mensen.\nJe biedt een fastfoodketen die niet bepaald bekend staat om zijn gezonde voeding, een podium om reclame te maken.\nDie moet je niet te veel en te makkelijk in een goed daglicht zetten.\nWaarom ga je uitgerekend in zee met een fastfoodketen om kinderen te bereiken voor het goede doel?\nIk had het een betere actie gevonden als McDonald\u2019s niet alleen een boekje weggaf, maar ook meteen een supergezonde, duurzame hamburger in zijn happy meal had gedaan.", "paragraphs": ["De McDonald's in Breukelen. Beeld Raymond Rutting / de Volkskrant", "Het partnerschap houdt in dat McDonald\u2019s tussen 30 september en 11 oktober geen speeltje bij een Happy Meal voegt, maar altijd een boekje. Kinderen kunnen op dit moment al tussen beide cadeauvormen kiezen. McDonald\u2019s, \u2018familierestaurant\u2019 naar eigen schrijven, vindt \u2018het belangrijk om bij te dragen aan leesbevordering\u2019, stelt hoofd marketing Maartje Overmans in een persbericht.", "Eveline Aendekerk, directeur van de stichting CPNB:", "\u2018We weten dat de samenwerking met een fastfoodketen controversieel is en ongetwijfeld ook negatieve reacties gaat oproepen. Maar het doel heiligt de middelen, en dat begrijpen ook veel mensen. We zien verontrustende cijfers over ontlezing onder kinderen. Daarom moeten we uit een ander vaatje tappen.", "\u2018Dit is een stunt. Ons doel is: de leeshonger aanwakkeren. Lezen is niet iets elitairs, we moeten meer doen om bredere lagen van de bevolking te bereiken. McDonald\u2019s trekt 3 miljoen klanten per week, vooral families met kinderen, of we dat nu leuk vinden of niet. Dat is een enorm bereik. Het is een geweldige doelgroep die je 10 dagen lang kunt bedelven onder de boeken.", "\u2018Je moet lezen niet alleen associ\u00ebren met school, met iets saais. Lezen is ook leuk. En McDonald\u2019s is bij uitstek de belevingswereld van kinderen. Daar komen ze graag. We zeggen niet: ga naar de McDonald\u2019s. Maar naar de McDonald\u2019s gaan ze toch wel. Wat is er dan mooier om ze allemaal ook een boekje mee te geven bij hun Happy Meal?\u2019", "Frans Kok, emeritus hoogleraar voeding en gezondheid aan de Wageningen Universiteit:", "\u2018Ik heb hier toch wel moeite mee. Je biedt een fastfoodketen die niet bepaald bekend staat om zijn gezonde voeding, een podium om reclame te maken. Dat is potentieel niet onschuldig. Door zo\u2019n samenwerking met een serieuze organisatie als de boekenstichting CPBN worden ze opeens als betrouwbare partner gezien. Dat staat me tegen. Want de McDonald\u2019s zet kinderen nog steeds aan tot slecht en ongezond eten, wat uiteindelijk zelfs kan leiden tot obesitas. Die moet je niet te veel en te makkelijk in een goed daglicht zetten.", "\u2018Ik vraag me af de CPNB geen andere, ludieke actie kon bedenken om grote groepen kinderen te bereiken. Ik kan me samenwerkingsverbanden voorstellen met minder verdachte bedrijven of instellingen, zoals de Efteling of iets met voetbal- en andere sportverenigingen. Waarom ga je uitgerekend in zee met een fastfoodketen om kinderen te bereiken voor het goede doel?", "\u2018Voor de McDonald\u2019s is dit een vorm van social marketing, net zoals Coca Cola langs de scholen gaat met de boodschap: je moet meer bewegen. Om wat gezonder over te komen hebben ze ook al wat slablaadjes in hun Big Macs gestopt \u2013 maar dat is een verbetering in de marge. Ik had het een betere actie gevonden als McDonald\u2019s niet alleen een boekje weggaf, maar ook meteen een supergezonde, duurzame hamburger in zijn happy meal had gedaan. Dan vang je twee vliegen in \u00e9\u00e9n klap.\u2019", "Revolutie bij McDonald\u2019s: de plastic rietjes gaan eruit. Ze worden vanaf midden oktober vervangen door papieren exemplaren."], "authors": ["Nick De Jager", "Peter De Graaf"], "keywords": ["van", "bij", "robothondje", "plaats", "meal", "kind", "met", "stunt", "kinderen", "een", "niet", "te", "leesboekje", "mcdonalds", "om", "en", "dat", "ze", "wel"], "pubDate": "2020-09-25T06:50:00+02:00", "publicationId": "1a359314-37ee-33a8-8de7-301d3eb2ed28"}