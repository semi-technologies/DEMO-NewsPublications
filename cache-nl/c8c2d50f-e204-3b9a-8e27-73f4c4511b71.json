{"id": "c8c2d50f-e204-3b9a-8e27-73f4c4511b71", "title": "Polen: \u2018Nederland is nu helaas onze tegenstander\u2019", "url": "https://trouw.nl/buitenland/polen-nederland-is-nu-helaas-onze-tegenstander~bb945ae0/", "summary": "Het Europese Hof in Luxemburg heeft de Europese Commissie daarin al meerdere malen in het gelijk gesteld.\nMaar nu proberen Nederland en een paar andere landen een procedure in te voeren die berust op een arbitrair, politiek besluitvormingsproces; een meerderheid van vijftien landen mag nu bepalen of ergens de rechtsstatelijkheid wordt geschonden.\nEn desondanks beweert de Commissie nog altijd dat er in Polen niets goeds gebeurt en dat de situatie steeds verder verslechtert.\nNederland maakt er geen geheim van dat het wil dat Polen financieel gestraft wordt.\n\u201cIn veel gesprekken valt de suggestie dat Polen niet pro-Europees genoeg is en dat er andere middelen moeten worden toegepast dan bij andere landen.", "paragraphs": ["Sinds uw partij regeert, horen we dat in Polen de rechtsstaat wordt afgebroken. Het Europese Hof in Luxemburg heeft de Europese Commissie daarin al meerdere malen in het gelijk gesteld.", "\u201cDe opstelling van de Commissie in de afgelopen jaren is helaas een bewijs van hoe partijdig dat orgaan is. We zien dat Poolse regels die heel veel lijken op of zelfs identiek zijn aan regels in andere EU-landen in ons geval worden aangemerkt als inbreuk op de rechtsstaat. De Commissie valt Polen al vijf jaar aan, maar als je naar de harde feiten kijkt, dan zie je dat EU-controleorgaan Olaf en de Europese rekenkamer jaar op jaar vaststellen dat Polen het Europees geld keurig netjes uitgeeft.\u201d", "Dan heeft Polen dus niets te vrezen van de voorgestelde koppeling tussen rechtsstaat en geld?", "\u201cJawel. De Europese verdragen stellen dat sancties alleen mogen worden opgelegd met een unaniem besluit van alle 27 landen. Maar nu proberen Nederland en een paar andere landen een procedure in te voeren die berust op een arbitrair, politiek besluitvormingsproces; een meerderheid van vijftien landen mag nu bepalen of ergens de rechtsstatelijkheid wordt geschonden. Dat is in strijd met de Europese verdragen.", "En het is ook in strijd met de rechtsstaat. In een rechtsstaat zijn de criteria om iemand te straffen van tevoren vastgelegd. De nu voorgestelde procedure bevat niet zulke duidelijke criteria en is open voor interpretatie. Dus dit voorstel is in zichzelf een schending van de rechtsstaat op Europees niveau.\u201d", "Polen en Hongarije verwijten de andere 25 EU-lidstaten dat zij de principes van de rechtsstaat schenden?", "\u201cWij willen gewoon niet dat landen elkaar beschuldigen. We reageren heel negatief op een situatie waarin leden van het Nederlandse parlement Polen verwijten maken terwijl Nederland zelf problemen heeft met het respecteren van de wet, bijvoorbeeld met de solidariteit als het om belastingen gaat. De Europese Commissie heeft immers aangegeven dat Nederland een belastingparadijs is.\u201d", "De tuchtkamer voor rechters die door uw partij is ingesteld is door het EU-Hof opgeschort, maar straft ondertussen rechters die kritisch zijn over de Poolse hervormingen van de rechtbanken.", "\u201cDat is niet waar. Het is heel gewoon dat een land een tuchtsysteem heeft voor rechters. Rechters moeten helemaal onafhankelijk zijn, maar die onafhankelijkheid mag je niet verwarren met een gebrek aan verantwoordelijkheid. Als iemand de wet overtreedt, moet hij daarvoor verantwoording afleggen. Dat is toch heel gewoon? Rechters in Polen vormden een groep die op geen enkele manier verantwoordelijkheid aflegde tegenover de samenleving, of tegenover andere organen. Het systeem was heel slecht. Er was geen vertrouwen in de rechterlijke macht.\u201d", "En is er nu, na vijf jaar van uw regeringen, meer vertrouwen in de rechtspraak?", "\u201cHet proces is nog niet afgerond. Al die debatten over de rechtsstaat de afgelopen vijf jaar zijn het beste bewijs dat we goed luisteren naar tegenstanders. We hebben geplande veranderingen niet doorgevoerd onder invloed van de Europese Commissie. En desondanks beweert de Commissie nog altijd dat er in Polen niets goeds gebeurt en dat de situatie steeds verder verslechtert. Daarom hebben we ons vertrouwen in de Europese Commissie als onpartijdige arbiter in deze zaak volledig verloren.\u201d", "Polen krijgt 160 miljard euro uit de begroting en het Covid-fonds. Waarom zet u dat op het spel?", "\u201cWe willen dat de begroting zo snel mogelijk wordt aangenomen, maar we weten heel goed dat als we instemmen met dit fatale, oneerlijke en arbitraire mechanisme, onze tegenstanders \u2013 en we zien helaas dat Nederland onze tegenstander begint te worden \u2013 dit direct zullen gebruiken om te eisen dat ons geld wordt afgepakt. Instemmen zou op dit moment een zelfmoordactie zijn. Dit bedreigt niet alleen de soevereiniteit van Polen, maar van alle lidstaten.\u201d", "Maar is dit geen chantage, vooral van de Zuid-Europese landen die het geld hard nodig hebben?", "\u201cWij chanteren helemaal niemand. De Europese verdragen bieden de mogelijkheid om een veto te gebruiken. Nederland deed dat toch ook? Maar toen was niemand boos op Nederland. Het is gewoon een onderdeel van politiek onderhandelen.\u201d", "Komt Polen niet zelf in de problemen met een provisorische EU-begroting en zonder Covid-fonds?", "\u201cWij redden ons wel. Voor ons is het veel belangrijker dat de principes zoals vastgelegd in de EU-verdragen worden gerespecteerd. Wie probeert iets op te leggen wat in strijd is met het EU-verdrag is degene die de eenheid van de EU kapotmaakt. Nederland maakt er geen geheim van dat het wil dat Polen financieel gestraft wordt. Als iemand dat zo openlijk zegt \u2013 en de stemming in het Nederlandse parlement laat zien dat het een politieke beslissing is \u2013 dan is dat heel slecht voor de Europese eenheid. We horen vaak van vertegenwoordigers van landen zoals Nederland de kritiek dat we geen volwaardige Europeanen zijn. Dat is intern Europees racisme.\u201d", "Van wie heeft u zoiets gehoord?", "\u201cIn veel gesprekken valt de suggestie dat Polen niet pro-Europees genoeg is en dat er andere middelen moeten worden toegepast dan bij andere landen. Dat is een heel gevaarlijke benadering.\u201d", "Lees ook:", "Dan maar een coronaherstelfonds zonder Polen en Hongarije? \u2018We zullen niet capituleren voor een veto\u2019", "Ergernis over Hongaars/Poolse blokkade leidt tot het voornemen om het corona-herstelfonds dan maar zonder hen op te tuigen."], "authors": ["Ekke Overbeek"], "keywords": ["europese", "tegenstander", "van", "onze", "nederland", "polen", "het", "op", "met", "een", "niet", "nu", "dat", "helaas", "en"], "pubDate": "2020-12-04T19:05:22+01:00", "publicationId": "b66cd8e4-4294-3571-bcd7-e490527f1a48"}