{"id": "f1cddaa6-df6a-3f99-9cc8-c1d0aa874ec7", "title": "Joost Bellaart (1951-2020): Bevlogen hockeycoach met weinig zitvlees", "url": "https://volkskrant.nl/mensen/joost-bellaart-1951-2020-bevlogen-hockeycoach-met-weinig-zitvlees~b46c966b/", "summary": "Zijn vriend Lex Donia herinnert zich hoe hij een keer met hem door een onooglijk klein dorpje reed, Moli\u00e8res in de Dordogne.\n\u2018En hij vertelde mij daar ineens dat hij hier de kinderen nog kastie had leren spelen, een vorm van honkbal.\u2019Hij sprak vloeiend Frans en Italiaans.\nMaar in de aanloop naar de Olympische Spelen van Athene stapelden de conflicten met zes van zijn topspelers zich op.\nDe hockeybond wilde met hem door, maar het koningsdrama eindigde met het besluit van Bellaart de eer aan zichzelf te houden.\nIn een interview met de Volkskrant vertelde hij dat hij niet tegen de lege zondagen kon, zonder de spanning van een hockeywedstrijd.", "paragraphs": ["Joost Bellaart Beeld ANP", "Hij werd vooral bekend als hockeycoach. Maar Joost Bellaart was een \u00adfenomeen in de hele sportwereld. Zijn vriend Lex Donia herinnert zich hoe hij een keer met hem door een onooglijk klein dorpje reed, Moli\u00e8res in de Dordogne. \u2018En hij vertelde mij daar ineens dat hij hier de kinderen nog kastie had leren spelen, een vorm van honkbal.\u2019", "Hij sprak vloeiend Frans en Italiaans. Als marketing manager van AZ stond hij in 2007 Louis van Gaal terzijde bij de aankoop van de Italiaanse spits Graziano Pell\u00e8, toentertijd een recordtransfer. \u2018Van Gaal was niet erg goed in buitenlandse talen, zodat op een gegeven moment Bellaart de eigenlijke onderhandelingen deed\u2019, aldus Donia.", "Continu was hij op zoek naar uitdagingen en ontplooide hij nieuwe initiatieven. \u2018Hij was avontuurlijk en bevlogen. Ook als vader voor zijn drie kinderen\u2019, zegt zijn dochter Joosje Bellaart. In de sportwereld stond hij bekend als extravert en een groot communicator. Donia was bezig een herinneringsboek over hem maken met de vele anekdotes. \u2018Ik had dat boek nog graag aan hem willen geven. Maar toen verteld werd dat hij nog weken had te leven, bleken dat ineens maar dagen te zijn.\u2019", "Bellaart overleed 21 december in een hospice in Naarden aan de gevolgen van acute leukemie. Zijn memorabele uitvaart vond plaats in het planetarium van Artis.", "Bellaart werd geboren in Dordrecht in een gezin met twee oudere zussen. Hij groeide op in Middelburg, waar hij lid werd van de hockeyclub. De top haalde hij niet. Toen hij naar de academie voor \u00adlichamelijke opvoeding in Den Haag ging, kwam hij terecht bij Togo, een van de voorgangers van hockeyclub Klein Zwitserland (HCKZ).", "Vijf landstitels", "Hier speelde in de jaren zeventig de top van Nederland, onder wie de gebroeders Kruize en Steens en Maarten Grimbergen. Bellaart was van 1976 tot 1981 coach van dit elftal, dat vijf landstitels en twee Europa-cups veroverde. In 1981 stapte hij over naar Jong Oranje. Een jaar later was hij alweer coach van de vrouwen van Amsterdam, met \u00adspelers als Marjolein Eijsvogel en Lisanne Lejeune.", "Na een uitstapje naar Itali\u00eb werd hij de assistent van de herenbondscoaches Wim van Heumen en Hans Jorritsma. Donia: \u2018Bellaart was in die tijd de specie van het team. Hij moest de individualisten die soms vier weken met elkaar opgesloten zaten, zien te vermaken.\u2019", "Eind jaren tachtig werkte hij bij Racing Club de France voordat hij in Nederland terugkeerde als coach van Bloemendaal en later opnieuw van HCKZ. Van april 2001 tot oktober 2003 was hij bondscoach van het herenteam, waarmee hij twee keer de Champions Trophy won. Maar in de aanloop naar de Olympische Spelen van Athene stapelden de conflicten met zes van zijn topspelers zich op. De hockeybond wilde met hem door, maar het koningsdrama eindigde met het besluit van Bellaart de eer aan zichzelf te houden.", "Lege zondagen", "Voor die tijd had hij al gewerkt in marketingfuncties bij Swatch en O\u2019Neill. In 2006 kwam hij in dienst bij AZ en vervolgens bij Red Bull. In een interview met de Volkskrant vertelde hij dat hij niet tegen de lege zondagen kon, zonder de spanning van een hockeywedstrijd. Na een telefoontje van Elsemieke Havenga werd hij in 2010 op 61-jarige leeftijd coach van Laren.", "Nu was hij de oudste hockeycoach in de hoofdklasse, terwijl hij in 1976 met 25 jaar de allerjongste was geweest. Later bleef hij trimhockeylessen geven en gaf hij tactisch advies aan de clubs Huizen en Scharweijde.", "Joosje was de dochter uit zijn eerste relatie. Met zijn tweede partner had hij zoon Willem (15) en dochter Emma (13)."], "authors": ["Peter De Waard"], "keywords": ["werd", "zijn", "van", "weinig", "en", "met", "19512020", "een", "bij", "joost", "zitvlees", "bellaart", "dat", "hij", "hockeycoach", "bevlogen"], "pubDate": "2021-01-06T23:20:52Z", "publicationId": "1a359314-37ee-33a8-8de7-301d3eb2ed28"}