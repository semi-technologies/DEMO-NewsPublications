{"id": "f4d7f5d2-d6b2-3f5e-9288-63eb6e3ed5bd", "title": "Als u niet naar de Blokker kan ... medewerkers gaan zelf pakketjes bezorgen", "url": "https://volkskrant.nl/nieuws-achtergrond/als-u-niet-naar-de-blokker-kan-medewerkers-gaan-zelf-pakketjes-bezorgen~bd2df2a5/", "summary": "\u2018We zijn meteen aan de slag gegaan met een nieuw bezorgsysteem\u2019, zegt een woordvoerder van de winkelketen.\nVolgens de woordvoerder stappen de medewerkers graag op de fiets of in de auto om te bezorgen.\nZelfs een aantal medewerkers van het servicekantoor werd enthousiast en wil gaan bezorgen, naast het servicewerk dat wel gewoon doorgaat.\u2019Ook PostNL, dat nu minder pakketten van Blokker krijgt, snapt de stap van Blokker om zelf te gaan bezorgen.\nEen woordvoerder van PostNL reageert: \u2018We bezorgen nu per dag meer dan 1,5 miljoen pakketten.\nHet bezorgsysteem van Blokker borduurt voort op het huidige Click & Collect, waarbij klanten een product kunnen reserveren in de winkel in de buurt.", "paragraphs": ["Personeel sluit een Amsterdams filiaal van Blokker. Beeld ANP", "Afgelopen maandag werd bekend dat de winkelketen de deuren moest sluiten en klanten alleen nog online kunnen bestellen. \u2018We zijn meteen aan de slag gegaan met een nieuw bezorgsysteem\u2019, zegt een woordvoerder van de winkelketen. \u2018We zijn supertrots dat we nu al kunnen gaan bezorgen.\u2019 Klanten kunnen op de website kiezen of ze hun pakket willen laten bezorgen door Blokker Express of PostNL.", "Volgens de woordvoerder stappen de medewerkers graag op de fiets of in de auto om te bezorgen. \u2018Niemand wil thuiszitten. Zelfs een aantal medewerkers van het servicekantoor werd enthousiast en wil gaan bezorgen, naast het servicewerk dat wel gewoon doorgaat.\u2019", "Ook PostNL, dat nu minder pakketten van Blokker krijgt, snapt de stap van Blokker om zelf te gaan bezorgen. Een woordvoerder van PostNL reageert: \u2018We bezorgen nu per dag meer dan 1,5 miljoen pakketten. Sinds de nieuwe lockdown is de vraag veel groter. We zijn aan het opschalen, maar daar zitten grenzen aan.\u2019 De grootste prioriteit ligt volgens hem bij het draaiend houden van de pakketbezorging. De woordvoerder wil niet ingaan op de vraag wat de impact zou zijn als andere grote bedrijven deze stap nu ook maken.", "Het bezorgsysteem van Blokker borduurt voort op het huidige Click & Collect, waarbij klanten een product kunnen reserveren in de winkel in de buurt. \u2018Het is nu meer Click & Bezorgen\u2019, zegt de woordvoerder. Vanuit het distributiecentrum wordt de winkel zoals gewoonlijk bevoorraad. Medewerkers van de Blokkerwinkels bezorgen in een kleine straal rondom de winkel met hun eigen fiets of auto.", "Mankracht heeft de Blokker al en nu hoeven ze PostNL niet te betalen voor de bezorgingen. Toch, zegt de woordvoerder, maakt de winkelketen de stap niet om de kosten te drukken. \u2018We doen dit om klanten te voorzien van bestellingen en omdat we niet willen stilzitten.\u2019"], "authors": ["Birk Heijkants"], "keywords": ["woordvoerder", "zijn", "van", "blokker", "naar", "een", "kan", "niet", "als", "nu", "gaan", "te", "het", "pakketjes", "op", "zelf", "bezorgen", "medewerkers"], "pubDate": "2020-12-18T11:26:16Z", "publicationId": "1a359314-37ee-33a8-8de7-301d3eb2ed28"}