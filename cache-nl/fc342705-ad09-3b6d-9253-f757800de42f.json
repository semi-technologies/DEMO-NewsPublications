{"id": "fc342705-ad09-3b6d-9253-f757800de42f", "title": "Gommers en Kuipers: \u2018Start maandag nog met vaccineren ziekenhuispersoneel\u2019", "url": "https://www.parool.nl/nederland/gommers-en-kuipers-start-maandag-nog-met-vaccineren-ziekenhuispersoneel~b2a722cc/", "summary": "\u201cZeker het personeel dat het meest nodig is.\nMinister Hugo de Jonge wil beginnen met het vaccineren van het personeel van verzorgingshuizen en andere zorginstellingen.\nDe situatie in de ziekenhuizen loopt echter zodanig uit de hand, dat vaccineren volgens Kuipers en Gommers broodnodig is.\nNederland begint sowieso al als laatste EU-land met het vaccineren van de bevolking.\nIn totaal kan Nederland voor het einde van het eerste kwartaal ruim 2,5 miljoen doses verwachten.", "paragraphs": ["Beeld EPA", "Het tweetal sprak op televisie over de nijpende situatie in de Nederlandse ziekenhuizen, waar meer en meer planbare zorg wordt uitgesteld. Tientallen ziekenhuizen moeten pati\u00ebnten die wachten op een kankerbehandeling of hartoperatie afbellen. Landelijk is de operatiecapaciteit gehalveerd om verpleegkundigen vrij te maken voor behandeling van coronapati\u00ebnten. Acute zorg wordt wel aan iedereen die het nodig heeft verleend.", "\u201cHet is echt cruciaal dat personeel beschikbaar blijft voor het leveren van zorg,\u201d zegt Kuipers vanavond. \u201cZeker het personeel dat het meest nodig is. Denk aan huisartsen, ambulancepersoneel en personeel in ziekenhuizen op de spoedeisende hulp, op de intensive care en de covid-afdeling.\u201d", "\u201cDat betekent gewoon aanstaande maandag beginnen met vaccineren,\u201d doet Gommers er een schepje bovenop. \u201cWij ziekenhuizen hebben de mogelijkheid die vaccins goed te bewaren en goed uit te delen. Dus ik doe een oproep om die vaccins snel naar de ziekenhuizen te sturen, zodat die ziekenhuizen dat goed kunnen doen.\u201d Kuipers: \u201cWij kunnen dat gewoon doen. We zijn er klaar voor.\u201d", "Bom", "Met hun dringende oproep gooien Kuipers en Gommers \u2013 twee van de bekende gezichten in de strijd tegen het coronavirus \u2013 een bom onder het kabinetsbeleid. Minister Hugo de Jonge wil beginnen met het vaccineren van het personeel van verzorgingshuizen en andere zorginstellingen. De GGD\u2019s starten daar vrijdag 8 januari mee.", "Voor het ziekenhuispersoneel is nog niet bekend wanneer zij een coronavaccin kunnen krijgen. De situatie in de ziekenhuizen loopt echter zodanig uit de hand, dat vaccineren volgens Kuipers en Gommers broodnodig is. Daarmee zetten zij De Jonge stevig onder druk. Nederland begint sowieso al als laatste EU-land met het vaccineren van de bevolking. Alle andere lidstaten zijn al begonnen.", "Eerder woensdag sprak Gommers tegenover BNR al over een nachtmerriescenario dat zich eind januari al kan voltrekken in de ziekenhuizen. Dan is er mogelijk sprake van \u2018code zwart\u2019, waarbij artsen moeten kiezen welke pati\u00ebnten nog behandeld kunnen worden en wie moet worden geweigerd.", "Tekst gaat verder onder de tweet", "Essentieel personeel in de ziekenhuizen moet snel gevaccineerd worden, vinden Ernst Kuipers en Diederik Gommers. Gommers roept op om aanstaande maandag in ziekenhuizen te beginnen met vaccineren #Nieuwsuur pic.twitter.com/UD0jLpzXOK \u2014 Nieuwsuur (@Nieuwsuur) 30 december 2022", "Eerdere vaccinatie", "Minister De Jonge kondigde donderdag al wel aan dat onderzocht wordt of ziekenhuispersoneel eerder een vaccin kan krijgen. Hij beloofde daar begin volgende week meer over te kunnen vertellen. Dat geldt ook voor het vaccineren van thuiswonende ouderen.", "Tot nu toe is er \u00e9\u00e9n vaccin goedgekeurd door de Europese geneesmiddelenautoriteit EMA, dat van Pfizer-BioNTech. Nederland heeft daar inmiddels de eerste 174.525 doses van ontvangen. In januari krijgt ons land naar verwachting 659.100 doses. In totaal kan Nederland voor het einde van het eerste kwartaal ruim 2,5 miljoen doses verwachten. Van het vaccin zijn twee prikken per persoon nodig.", "Op 6 januari wordt het tweede coronavaccin waarschijnlijk goedgekeurd, dat van Moderna. De kleine 400.000 doses die Nederland daarvan in het eerste kwartaal krijgt, gaan allemaal naar bewoners van verzorgingshuizen en andere zorginstellingen."], "authors": ["Het Parool"], "keywords": ["van", "nog", "vaccineren", "ziekenhuispersoneel", "start", "met", "en", "een", "maandag", "gommers", "ziekenhuizen", "te", "het", "kuipers", "dat", "die"], "pubDate": "2020-12-31T06:28:00Z", "publicationId": "a3002aeb-6d5a-3894-adcb-0212effbc567"}