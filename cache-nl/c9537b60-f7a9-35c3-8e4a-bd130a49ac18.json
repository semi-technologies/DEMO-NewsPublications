{"id": "c9537b60-f7a9-35c3-8e4a-bd130a49ac18", "title": "Media zijn inderdaad een machtsfactor van belang: wij houden politici scherp en bij de les", "url": "https://trouw.nl/opinie/media-zijn-inderdaad-een-machtsfactor-van-belang-wij-houden-politici-scherp-en-bij-de-les~bd126481/", "summary": "Baudet sprak vanuit zijn rol als \u2018slachtoffer\u2019 vanzelfsprekend van een hetze.\nDat zijn de typeringen die opgaan voor de loop der gebeurtenissen deze week in en rond Forum.\nEchter, die media bestaan in grote aantallen, soorten en \u00adgedaanten en kunnen daardoor ook nooit in de eenpersoonsvorm worden aangesproken.\nMedia zijn inderdaad een machtsfactor van belang.\nTrouw-hoofdredacteur Cees van der Laan schrijft wekelijks over de discussies op de redactie en de keuzes van de krant.", "paragraphs": ["De rook van de puinhopen rond het ge\u00efmplodeerde en misschien ook wel ge\u00ebxplodeerde \u00adForum voor Democratie van Thierry Baudet was nog niet eens een beetje opgetrokken of er werd al door hemzelf en door \u00adanderen een schuldige aangewezen: wij, de media.", "Baudet sprak vanuit zijn rol als \u2018slachtoffer\u2019 vanzelfsprekend van een hetze. Donderdag overigens in deze krant van de nodige ironie voorzien door cartoonist Tom Janssen, die Baudet in een tekening tegen journalisten laat zeggen \u2018Joehoe hier zo!!\u2026Het is dus allemaal de schuld van de media!\u2019 Waarmee de gelauwerde cartoonist duidelijk maakte dat deze \u00adpoliticus juist gretig gebruik maakte van diezelfde media voor publiciteit. Waar Geert Wilders nauwelijks ingaat op uitnodigingen voor interviews (hij heeft vanaf 2006 consequent geweigerd zich te laten interviewen door Trouw) was Thierry Baudet niet weg te slaan uit de kolommen van de kranten en uitzendingen van radio- en televisie-programma\u2019s.", "Het nieuws over Forum en over Baudet volgde deze week \u00adelkaar heel snel op. Zo snel dat op de dagelijkse ochtendvergadering afgelopen donderdag de chef van de parlementsredactie, Bart Zuidervaart, uitriep: \u201cHet is nu tien uur, ik weet niet hoe de partij er bij staat om elf uur.\u201d", "Bijna onwaarschijnlijk, ongelooflijk en wat een ravage! Dat zijn de typeringen die opgaan voor de loop der gebeurtenissen deze week in en rond Forum. Hoe gekozen politici hun eigen partij aan stukken scheurden, met de zich steeds in onschuld wanende Baudet steevast voorop, altijd een camera in de buurt.", "Vergrootglas", "Maar het verwijt dat WIJ het hadden gedaan, werd deze keer \u2013 op bittere wijze \u2013 geuit door \u00adiemand van naam en statuur, Paul Cliteur, hoogleraar en senator voor FvD en \u2013 nog belangrijker \u2013 leermeester van Thierry Baudet. Hij wijt de crisis rond zijn partij aan een \u2018obsessie\u2019 bij journalisten. Donderdag zei hij in Trouw het volgende: \u201cEr is geen bewijs voor racistische, fascistische of xenofobe opvattingen. Maar journalisten hebben een enorme focus en ambitie om tot aan de romans van Baudet of in het woord \u2018boreaal\u2019 iets te lezen of te interpreteren. Dat is ongezond en slecht voor het democratisch debat.\u201d Om vervolgens de hoop uit te spreken dat \u201cNederlandse journalisten eens tot bezinning komen\u2019\u2019.", "Zulke verwijten neem je \u00adserieus, ook al zijn ze zo oud als de wereld, of in ieder geval zo oud als er media bestaan. Echter, die media bestaan in grote aantallen, soorten en \u00adgedaanten en kunnen daardoor ook nooit in de eenpersoonsvorm worden aangesproken. Wie de politieke arena betreedt, weet dat hij kan rekenen op aandacht van media en het vergrootglas is altijd op zak, zoals ook recent kandidaat-Kamerlid voor GroenLinks, Kauthar Bouchallikht ondervond vanwege haar vermeende banden met de moslimbroederschap.", "Machtsfactor", "Gesprekken van journalisten met politici gaan over de idee\u00ebn waarvoor ze staan, hoe ze denken die te verwezenlijken en hoe \u00adoprecht ze daarin zijn. Juist als \u00adiemand het politieke establishment aanvalt, ben je nieuwsgierig naar zijn gedachtengoed en gaan journalisten op zoek naar de inspiratiebronnen.", "Met andere woorden: als er van alles boven water komt rond dat gedachtengoed, is dat alleen maar goed, zodat iedereen zich daarover een oordeel kan vormen, inclusief deze week de partijleden van Forum.", "Media zijn inderdaad een machtsfactor van belang. Dat houdt politici scherp en bij de les. Jammer dat Cliteur dit niet wil zien.", "Trouw-hoofdredacteur Cees van der Laan schrijft wekelijks over de discussies op de redactie en de keuzes van de krant."], "authors": ["Cees Van Der Laan"], "keywords": ["baudet", "les", "van", "wij", "het", "scherp", "op", "zijn", "machtsfactor", "een", "en", "dat", "te", "houden", "politici", "media", "inderdaad", "voor"], "pubDate": "2020-11-28T12:50:00+01:00", "publicationId": "b66cd8e4-4294-3571-bcd7-e490527f1a48"}