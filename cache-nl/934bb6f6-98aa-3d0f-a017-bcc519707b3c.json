{"id": "934bb6f6-98aa-3d0f-a017-bcc519707b3c", "title": "David van Reybrouck plaatst het vrijheidsstreven van Indonesi\u00eb in een breder perspectief", "url": "https://www.parool.nl/kunst-media/david-van-reybrouck-plaatst-het-vrijheidsstreven-van-indonesie-in-een-breder-perspectief~b2cbdfa0/", "summary": "In zijn boek Revolusi verklaart de Belgische cultuurhistoricus en schrijver David van Reybrouck het belang van die strijd voor de wereldgeschiedenis.\nDaarmee plaatst hij het vrijheidsstreven van Indonesi\u00eb, de eerste kolonie die na de Tweede Wereldoorlog de onafhankelijkheid uitriep, in een breder perspectief.\nDaarmee is het boek voor een jonge Fransman van Algerijnse afkomst net zo interessant als voor een Nederlander of Indonesi\u00ebr.\nHet was het einde van een tijdperk voor Nederland en het begin van een nieuw tijdperk voor de wereld.\nDe segregatie op de schepen van de Koninklijke Paketvaart Maatschappij (KPM) \u2013 Europeanen op het bovenste dek, Indonesi\u00ebrs op het onderste dek \u2013 loopt als een metafoor door het boek heen.", "paragraphs": ["Indonesi\u00eb was na de Tweede Wereldoorlog de eerste kolonie die zichzelf onafhankelijk verklaarde. In zijn boek Revolusi verklaart de Belgische cultuurhistoricus en schrijver David van Reybrouck het belang van die strijd voor de wereldgeschiedenis.", "De fascinatie voor Indonesi\u00eb begon voor David van Reybrouck (49) vreemd genoeg in Congo. In de voormalige Belgische kolonie mocht hij de laatste restanten van een Vlaamse bibliotheek uit de jaren vijftig bekijken.", "Tussen de driehonderd boeken in het schuurtje lag de roman Max Havelaar van Multatuli (pseudoniem van Eduard Douwes Dekker), een striemende aanklacht tegen het koloniale bestuur in Nederlands-Indi\u00eb. \u201cIk las het boek in mijn kamertje met uitzicht op de rivier de Congo. Mijn gedachten gingen al snel naar de Javazee,\u201d zegt Van Reybrouck.", "De Belgische cultuurhistoricus, archeoloog en schrijver van bekroonde boeken, waaronder over Congo, verdiepte zich vijf jaar lang in de Indonesische onafhankelijkheidsstrijd. Hij interviewde bijna tweehonderd getuigen van de revolutie, die een bloedige climax bereikte in de periode tussen de proclamatie door Soekarno op 17 augustus 1945 en de soevereiniteitsoverdracht op 27 december 1949.", "Verbinding", "Van Reybrouck tekende hun verhalen op in Nederlandse en Indonesische rusthuizen, Nepalese Himalayadorpjes, afgelegen eilanden en Japanse havensteden. In alle gesprekken kwamen emoties en trauma\u2019s naar boven. \u201cMaar ik heb niemand horen natrappen,\u201d zegt Van Reybrouck. \u201cVeel Indonesi\u00ebrs zijn vergevingsgezind. Ik proefde eerder een afkeer van het kolonialisme en de oorlog, dan een afkeer van Nederland.\u201d In aanvulling op de vele \u2018uitmuntende\u2019 boeken en documentaires die er al zijn over Nederlands-Indi\u00eb en Indonesi\u00eb, zoekt Van Reybrouck in Revolusi de verbinding. Daarmee plaatst hij het vrijheidsstreven van Indonesi\u00eb, de eerste kolonie die na de Tweede Wereldoorlog de onafhankelijkheid uitriep, in een breder perspectief.", "Hij toont aan hoe een nieuwe wereld vorm kreeg: in bloed, in pijn, met hoop. Daarmee is het boek voor een jonge Fransman van Algerijnse afkomst net zo interessant als voor een Nederlander of Indonesi\u00ebr.", "\u201cDe revolutie was het begin van een mondiale omwenteling. Het was het einde van een tijdperk voor Nederland en het begin van een nieuw tijdperk voor de wereld. Daarna werden onder meer de Filipijnen, India, Birma, Pakistan en Sri Lanka onafhankelijk, gevolgd door de Arabische en Afrikaanse landen. Daarom is het niet alleen Nederlandse of Indonesische geschiedenis. Het is wereldgeschiedenis.\u201d", "Agressie, racisme en vernedering", "Om dat te begrijpen, gaan we terug naar bijna 350 jaar aanwezigheid door de Vereenigde Oostindische Compagnie (VOC) voor de handel in specerijen, koffie, tabak en suiker. Aan het eind van de 19de eeuw begon Nederland mondjesmaat aan gezondheidszorg en onderwijs te denken. \u201cHet idee was: we mogen roven, maar moeten er ook voor zorgen dat de plaatselijke bevolking er iets aan heeft.\u201d Vanaf de jaren twintig werd het koloniale beleid steeds meer gekenmerkt door neerbuigendheid, agressie, racisme en vernedering. De segregatie op de schepen van de Koninklijke Paketvaart Maatschappij (KPM) \u2013 Europeanen op het bovenste dek, Indonesi\u00ebrs op het onderste dek \u2013 loopt als een metafoor door het boek heen. \u201cZo\u2019n model is niet houdbaar. Als de onvrede lang wordt genegeerd en weggeschoven, krijg je vroeg of laat geweld.\u201d", "Het onafhankelijkheidsstreven van bewegingen als de Sarekat Islam en de nationalistische partij van Soekarno werd door Nederland hardhandig in de kiem gesmoord. \u201cDe koloniale overheid weet de onrust aan enkele rotte appels die de hele mand dreigden aan te steken,\u201d zegt Van Reybrouck. \u201cMet het verwijderen van die heethoofden zou de rust wel terugkeren, dacht men. Dat is een misvatting geweest. Soekarno had nooit een grote aanhang kunnen verwerven als er geen vruchtbare voedingsbodem was.\u201d", "\u2018Sluimerende vulkaan\u2019", "Het was niet vreemd dat de Indonesische nationalisten de Japanners aanvankelijk met open armen ontvingen toen die in 1942 Nederlands-Indi\u00eb bezetten. En het was ook niet vreemd dat Soekarno twee dagen na de Japanse capitulatie de onafhankelijkheid uitriep.", "\u201cVoor de oorlog had Nederland al kunnen zien dat zijn kolonie een sluimerende vulkaan was,\u201d zegt Van Reybrouck. \u201cDe bevolking zweeg, maar morde in stilte. Dat morren is overgegaan in grommen. Japan schonk de Indonesi\u00ebrs trots en herstel van eigenwaarde, die in de koloniale tijd verloren waren gegaan.\u201d", "Nederland poogde het gezag te herstellen, maar slaagde daar niet in. Cruciaal was het Akkoord van Linggadjati (1946), waarin Nederland en Indonesi\u00eb afspraken maakten over de overgang naar een federale structuur.", "\u201cHet was een evenwichtig akkoord dat had kunnen zorgen voor een rustige landing, maar het werd door Nederland met steeds meer eisen aangekleed en uit balans gehaald,\u201d zegt Van Reybrouck.", "\u201cDe Indonesi\u00ebrs waren bereid ver mee te gaan met die eisen. Toen er nieuwe eisen bij kwamen, werd het onmogelijk en startte Nederland de Politionele Acties. Den Haag achtte Nederlands-Indi\u00eb niet in staat op eigen benen te staan. De oude koloniale neerbuigendheid stak opnieuw de kop op. Dat heeft het vredesproces zwaar gehavend. Doodzonde.\u201d", "200.000 doden", "In de Onafhankelijkheidsoorlog vielen minstens 200.000 doden en na afloop vertrokken 300.000 Indische Nederlanders en Molukkers noodgedwongen naar Nederland. \u201cDie pijn was voor een groot deel vermeden als Nederland het akkoord had gerespecteerd. De voorwaarden bij de soevereiniteitsoverdracht waren uiteindelijk nadeliger voor Nederland.", "\u201cDe illusie dat je met harde maatregelen harde resultaten kunt halen, was al mis in de koloniale tijd maar ook in de postkoloniale tijd. Uiteindelijk keerde Nederland na drie jaar oorlog en twee militaire offensieven met legere handen naar huis.\u201d", "De onafhankelijkheid van Indonesi\u00eb bleef niet onopgemerkt. In 1955 vond in Bandung een conferentie plaats. Het was de eerste internationale conferentie zonder het Westen, met 29 Arabische, Afrikaanse en Aziatische landen die meer dan de helft van de wereldbevolking vertegenwoordigden. \u201cElk continent is direct of indirect be\u00efnvloed door gebeurtenissen in Indonesi\u00eb. Een aantal Afrikaanse landen is in 1960 onafhankelijk geworden. De Bandungconferentie is de katalysator geweest voor de dekolonisatie en heeft de Europese eenwording versneld. Europa vreesde een alliantie van Aziatische en Afrikaanse landen.\u201d", "Malcolm X", "Indonesi\u00eb was niet alleen een voorbeeld voor andere koloni\u00ebn, maar ook voor zwarte activisten als Martin Luther King en Malcolm X en linkse revolutionairen als Che Guevara en Fidel Castro. \u201cDe burgerrechtenbeweging is niet enkel ontstaan vanuit een Amerikaanse context. Ze verwezen ook naar wat er in Indonesi\u00eb gebeurde.\u201d", "De emancipatie van de derde wereld werd tien jaar na de conferentie door de VS de kop in gedrukt uit angst voor het communisme. In 1965 werd Soekarno onder druk van de CIA afgezet en vervangen door Soeharto. In dezelfde maand moest de president van Congo gedwongen plaatsmaken voor Mobutu, een pion van de VS.", "\u201cDe tragische geschiedenis van Amerika in de twintigste eeuw is de overdreven angst voor het rode gevaar,\u201d zegt Van Reybrouck. \u201cWaar Nederland werd gedwongen de kolonie te lossen, sloeg Amerika vervolgens zelf zijn neo-imperiale vleugels uit. De derde wereld wilde buiten de Koude Oorlog blijven en weigerde partij te kiezen tussen Amerika en Rusland. Amerika zei: Als jullie niet v\u00f3\u00f3r ons zijn, zijn jullie t\u00e9gen ons en gaan we jullie bestrijden.\u201d", "De dekolonisatie van Indonesi\u00eb is voor Nederland nog steeds een etterende wond. In 2019 onderzocht het Britse YouGov welk Europees land het trotst was op zijn koloniale verleden. Nederland stak er met kop en schouders bovenuit. De helft van de ondervraagden is trots, slechts 6 procent schaamt zich en 26 procent had nu nog graag een overzeese kolonie gehad.", "Balkenende", "Tijdens de Algemene Beschouwingen in 2006 deed toenmalig premier Jan-Peter Balkenende de beroemde uitspraak dat Nederland de VOC-mentaliteit moest koesteren.", "\u201cIk was altijd verbaasd hoe Nederland met de koloniale geschiedenis omging en hoe moeizaam het was om de zwarte bladzijden onder ogen te komen. De terugblik leunt op het idee van de grootsheid in de 17de eeuw, toen Nederland de wereldzee\u00ebn beheerste.\u201d", "Musea hebben kansen laten liggen, vindt Van Reybrouck. Van de 63 zalen in het Rijksmuseum is er maar eentje gewijd aan \u2018Nederland overzee\u2019. \u201cDat is weinig als je weet dat Nederland drie eeuwen lang op drie continenten actief is geweest. Het Scheepvaartmuseum heeft een virtual reality-attractie aan boord van een VOC-schip. Je kunt zien hoe het schip werd gebouwd en te water werd gelaten. Verbluffend. Maar waar de schepen heen gingen en wat er gebeurde, wordt niet verteld.\u201d", "Dit voorjaar bood koning Willem-Alexander tijdens een staatsbezoek aan Indonesi\u00eb excuses aan voor het Nederlandse geweld tijdens de onafhankelijkheidsoorlog. Daarmee trapte hij op de ziel van Indische Nederlanders en veteranen die slachtoffer werden van geweld door Indonesische nationalisten. \u201cBij verschillende groepen zitten verschillende soorten pijn. Het is belangrijk om die pijn onder ogen te komen en te zien hoe die nu doorwerkt.\u201d", "Congolees meisje", "Het kabinet investeert miljoenen in een onderzoek naar die periode. Van Reybrouck adviseert om niet alleen historici te betrekken maar ook verzoeningsexperts, zoals nu in Belgi\u00eb gebeurt. \u201cHistorische feiten zijn van belang, maar je moet ook kijken wat een Congolees meisje van 22 jaar, dat voor tandarts heeft gestudeerd maar in geen praktijk werk vindt, doormaakt,\u201d zegt van Reybrouck.", "\u201cAlles wat we nu bestrijden, racisme en discriminatie, ligt in het verlengde van de geest van Bandung. Zolang die pijn wordt genegeerd, zal het een nieuwe maatschappelijke breuklijn worden. Dan doe je precies wat in de koloniale tijd gebeurde: breed gedragen onvrede afdoen als aanstellerij of opgekropte frustraties. Neem de pijn en het verdriet serieus. Daar kun je niet op bezuinigen.\u201d", "Revolusi, David van Reybrouck, uitgeverij De Bezige Bij, 39,99 euro, 656 blz"], "authors": ["Tonny Van Der Mee"], "keywords": ["van", "breder", "plaatst", "vrijheidsstreven", "nederland", "het", "op", "die", "indonesi\u00eb", "reybrouck", "een", "david", "en", "dat", "te", "perspectief", "voor"], "pubDate": "2020-12-01T12:21:47+01:00", "publicationId": "a3002aeb-6d5a-3894-adcb-0212effbc567"}