{"id": "dd5242ae-8eb6-306a-914b-797b1c6fd515", "title": "Wethouder Marjolein Moorman: \u2018Op mijn 30ste had ik 30.000 euro schuld\u2019", "url": "https://www.parool.nl/ps/wethouder-marjolein-moorman-op-mijn-30ste-had-ik-30-000-euro-schuld~bc2fac3c/", "summary": "Wethouder Marjolein Moorman (46) belandde als twintiger in grote schulden na het overlijden van haar ouders.\n\u2018Ik herinner mij vooral de stress.\u2019Politiek is persoonlijk, vindt wethouder Marjolein Moorman, waarmee ze bedoelt te zeggen dat persoonlijke ervaringen voor haar een drijfveer vormen.\nZe zeiden alleen dat we wat vaker gingen fietsen.\u201dEn zo moest Moorman op 25-jarige leeftijd een schuld van 30.000 euro wegwerken.\nIk heb het idee dat sprake was van een opeenstapeling van pech, van kleine schulden die uitgroeiden tot een grote schuld.\nDat ze op jonge leeftijd zijn overleden, is tragisch, maar ook grote pech.", "paragraphs": ["Wethouder Marjolein Moorman (46) belandde als twintiger in grote schulden na het overlijden van haar ouders. Ze gebruikt deze ervaring bij haar aanpak van schuldproblematiek. \u2018Ik herinner mij vooral de stress.\u2019", "Politiek is persoonlijk, vindt wethouder Marjolein Moorman, waarmee ze bedoelt te zeggen dat persoonlijke ervaringen voor haar een drijfveer vormen. Daarom wil ze, na overleg met haar broers, vertellen over de schulden waarmee zij, drie twintigers, kampten na het vroege overlijden van hun ouders. En hoe Moorman die ervaringen gebruikt als wethouder armoedebeleid en schuldenaanpak.", "Ze wil met haar verhaal begrip kweken voor Amsterdammers die diep in de schulden zitten en laten zien dat financi\u00eble problemen lang niet altijd verwijtbaar zijn. Ze hoopt het taboe weg te nemen. Want dat is misschien wel het grootste probleem: mensen schamen zich voor hun financi\u00eble problemen en wachten gemiddeld vijf jaar voordat ze hulp zoeken. Intussen lopen de schulden op.", "\u201cDan moet ik zelf maar zo dapper zijn om mijn verhaal te vertellen,\u201d zegt Moorman. \u201cIk wil het niet dramatiseren, maar in het calvinistische Nederland zijn we geneigd te denken dat schulden vooral onze eigen schuld zijn.\u201d", "Moorman zit in haar werkkamer in de Stopera. Aan de \u00admuren hangen tekeningen van haar kinderen, te midden van een grote poster van Barack Obama en een oproep om de petitie tegen het lerarentekort te onderteken. Het is duidelijk: hier zit een PvdA-politica, die als wethouder niet alleen verantwoordelijk is voor de aanpak van armoede en schulden, maar ook voor onderwijs.", "Een warme jeugd", "Moorman groeide op in Wassenaar, eerst in een flatje, daarna in een huurhuis. \u201cMijn ouders kwamen uit Den Haag, maar verhuisden na hun trouwen naar Wassenaar, om ons, de kinderen, een omgeving te bieden met perspectief, waaraan we ons konden optrekken.\u201d Het was een klassiek PvdA-gezin, waarin verheffing centraal stond en de Varagids op tafel lag. Marjolein Moorman is de oudste van drie kinderen.", "Ze spreekt van een warme jeugd, met lieve ouders. Haar vader schopte het na de mulo tot ambtenaar bij het ministerie van Financi\u00ebn. Hij volgde avondonderwijs om op te kunnen klimmen. Haar moeder had de mulo niet afgemaakt en was huisvrouw. Pas veel later haalde ze alsnog haar vwo-diploma en ging ze werken.", "Toen Moorman 20 jaar was, overleed haar vader. Plotseling. Hij liet, tot ieders schrik, een enorme schuld na, die terechtkwam bij zijn echtgenote. Ze leefden inmiddels \u00adgescheiden, maar waren volgens de wet nog getrouwd. Moormans moeder ging extra werken om te kunnen aflossen, maar zij werd al snel ongeneeslijk ziek en overleed toen haar dochter net 25 jaar was en op de Universiteit van Amsterdam werkte aan haar promotie.", "De erfenis: een schuld van 60.000 euro.", "Natuurlijk, ze konden de erfenis weigeren. De notaris had dat ook voorgesteld. \u201cDan zouden we ook afzien van alle persoonlijke spullen van onze ouders en daarmee van veel herinneringen.\u201d Moorman en haar oudste broer \u00adbesloten ieder een schuld van 30.000 euro op zich te \u00adnemen, waardoor de jongste broer, die al moest bijlenen om te studeren, niet nog meer schulden hoefde te \u00admaken.", "Erg zuinig", "\u201cMensen denken vaak in hokjes: kijk, een PvdA-wethouder, gepromoveerd en opgegroeid in Wassenaar. Die zal wel met een gouden lepel in de mond geboren zijn.\u201d", "Waar de schulden vandaan kwamen, weet Moorman niet. Als kind gingen de financi\u00eble sores langs haar heen. Van buitensporige uitgaven lijkt geen sprake, van kopen op krediet evenmin. \u201cVeel herinneringen zijn vervaagd, ook bij mijn broers. Wat ik wel weet, is dat mijn ouders juist erg zuinig waren. Mijn moeder maakte vloerbedekking uit restjes tapijt en onze bank was van spijkerbroekenstof. Op een gegeven moment bracht mijn moeder haar trouwring naar de stadsbank van lening en moest de auto de deur uit. Ik had geen idee dat ze dit deden vanwege financi\u00eble problemen. Ze zeiden alleen dat we wat vaker gingen fietsen.\u201d", "En zo moest Moorman op 25-jarige leeftijd een schuld van 30.000 euro wegwerken. \u201cWe kregen direct aan\u00admaningen binnen,\u201d zegt ze. \u201cIk kan mij vooral de stress herinneren, de onzekerheid. De vraag hoe we hier uit konden komen, beheerste onze gedachten.\u201d", "Moorman en haar broer besloten hun probleem bij de bank op tafel te leggen. Zo kwamen ze tot een schuldsanering avant la lettre. De Rabobank verstrekte een lening, waarmee ze in een keer hun schuld konden afbetalen. Sindsdien hadden ze nog \u00e9\u00e9n schuldeiser: de bank. Dit gaf rust, ze moesten voortaan een maandbedrag betalen en konden hun uitgaven hierop aanpassen.", "De uitkomst kwam uit onverwachte hoek. Haar moeder werkte voor een Amerikaans, beursgenoteerd bedrijf en had obligaties, die dus ook in de erfenis zaten. Alleen zat er een slot op in verband met de beursregels: de obligaties mochten pas na een jaar of langer worden verkocht. Niet dat ze veel waard waren. Maar terwijl Moorman druk bezig was met de schuldsanering, liep de beurskoers langzaam op. \u201cIk geloof niet in God, maar dit was wel onze redding.\u201d", "Beeld Jitske Schols", "Ze heeft geluk gehad, benadrukt Moorman. Geluk dat veel schuldenaren niet hebben. \u201cIk wil mijn problemen uit die tijd niet vergelijken met mensen die het veel zwaarder hebben. Maar ik heb wel geleerd dat schulden een leven overnemen. Uit onderzoek blijkt dat schuldenstress leidt tot IQ-dalingen. Mensen in schulden maken onverstandige keuzes; ze openen hun post niet meer, laten aanmaningen aan zich voorbijgaan, waardoor schulden alleen maar verder oplopen. Ze krijgen levenslang.\u201d", "Overzicht en hulp", "Moorman neemt het haar ouders niet kwalijk. \u201cZe hebben dit nooit gewild. Het is eerder verdrietig dan verwijtbaar. Ik heb het idee dat sprake was van een opeenstapeling van pech, van kleine schulden die uitgroeiden tot een grote schuld. Dat ze op jonge leeftijd zijn overleden, is tragisch, maar ook grote pech. Mijn vader had een overlijdensrisicoverzekering, maar doordat hij betalingsachterstanden had, trad die niet in werking. Mijn moeder kreeg dit allemaal op haar bord.\u201d", "Moorman heeft de schulden inmiddels ver achter zich gelaten en heeft als wethouder een ruim inkomen. \u201cIk heb geleerd om nooit een schuld aan te gaan. En ik probeer mijn kinderen de waarde van geld bij te brengen. Mijn dochter is oud genoeg voor kleedgeld, zo leert ze met geld om te gaan.\u201d", "Haar ervaringen spelen een belangrijke rol in de schuldenaanpak die ze als wethouder voor ogen heeft. Komende woensdag debatteert de gemeenteraad over haar nieuwe plannen, met daarin onder meer een pauzeknop, die ervoor moet zorgen dat aanmaningen en incasso\u2019s stoppen als een Amsterdammer zich meldt bij schuldhulp. Dan \u00adlopen de financi\u00eble problemen niet nog meer op.", "\u201cHet probleem met schulden is,\u201d zegt Moorman, \u201cdat als je eenmaal een verkeerde afslag hebt genomen, je nooit meer terugkomt op de hoofdweg. Daarom hebben mensen in schulden meer rust nodig, een pauze. Om overzicht te krijgen en hulp te zoeken. Het is belangrijk dat we open zijn over schulden. Als mensen zich schamen, zoeken ze geen hulp en blijven ze in hun ellende hangen. Daarom moeten we onze verhalen met elkaar delen.\u201d", "Cijfers over 2019 - 25.000 inwoners van Amsterdam hebben betalingsachterstanden. - Gemiddelde schuld: 26.000 euro. - 68.000 bezoeken aan de financi\u00eble spreekuren. - 8200 Amsterdammers in schuldhulpverlening. - 78 woningontruimingen om financi\u00eble redenen. - 50 miljoen euro aan schulden gesaneerd via de gemeentelijke Kredietbank. - In Amsterdam is beslag gelegd op bijna 5000 bijstandsuitkeringen."], "authors": ["Michiel Couzy"], "keywords": ["wethouder", "van", "marjolein", "het", "moorman", "op", "30ste", "ik", "schuld", "schulden", "mijn", "een", "ze", "en", "haar", "te", "euro", "30000", "dat"], "pubDate": "2020-11-20T11:27:00+01:00", "publicationId": "a3002aeb-6d5a-3894-adcb-0212effbc567"}