{"id": "f689f724-8470-3df4-8b6b-821529f7b6c4", "title": "Zo kies jij de juiste vloer voor in jouw interieur", "url": "https://www.rtlnieuws.nl/lifestyle/wonen/artikel/5167355/zo-kies-jij-de-juiste-vloer-voor-jouw-interieur", "summary": "Een vloer is bepalend voor de sfeer in de ruimte en moet dus passen bij het interieur en de stijl.\n\u201cJe kunt bijvoorbeeld een gietvloer heel mooi vinden maar dit past vaak weer minder goed bij een oud huis.\u201d Heb je een kleine woonkamer?\nKies dan voor een vloer van Vinyl of Linoleum.\nWelke vloer je ook kiest, denk gelijk na over het isoleren van de vloer.\nDe kleurOm een bepaalde sfeer in huis te cre\u00ebren is de kleur van een vloer superbelangrijk.", "paragraphs": ["1. De plek van de vloer", "Allereerst is het natuurlijk belangrijk om te kijken in welke ruimte de nieuwe vloer komt. Een vloer is bepalend voor de sfeer in de ruimte en moet dus passen bij het interieur en de stijl. In de keuken wil je misschien een andere uitstraling cre\u00ebren dan in de woonkamer of slaapkamer. Houd hier dus rekening mee bij het kiezen van je vloer.", "Daarbij is het volgens Denise ook belangrijk om naar het type huis en de grootte van de ruimte te kijken. \u201cJe kunt bijvoorbeeld een gietvloer heel mooi vinden maar dit past vaak weer minder goed bij een oud huis.\u201d Heb je een kleine woonkamer? Dan kun je volgens Denise beter niet kiezen voor een visgraatvloer, dit maakt de ruimte al snel te druk.", "2. Het materiaal", "Bij het kiezen van materiaal moet je met meerdere aspecten rekening houden: Hoeveel geld wil je eraan uitgeven, hoe duurzaam wil je dat de vloer is en hoe besmettelijk of onderhoudsvrij de vloer is.", "Laminaat Laminaat is een veel gekozen vloer, betaalbaar en makkelijk in het onderhoud. Het voordeel aan laminaat is dat je deze vloer ook makkelijk kunt verplaatsen, perfect dus als je vaak wisselt van interieur. Een nadeel aan laminaat is dat het erg gehorig is, met luidruchtige buren is dit dus niet de meest ideale vloer.", "Lamelparket Lamelparket is volgens Denise een mooie middenweg, dit is laminaat met een laagje hout (eiken) erop. \u201cHierdoor heb je de uitstraling van een houten vloer, maar niet de prijs.\u201d De vloer kun je redelijk makkelijk leggen en kan eventueel mee verhuisd worden. Ook kan deze vloer een aantal keer opgeschuurd en gelakt worden.", "Vinyl of Linoleum Wil je wat minder geld uitgeven? Kies dan voor een vloer van Vinyl of Linoleum. Deze vloeren zijn goedkoop, geluiddempend en ook nog eens duurzaam!", "Wel moet je er rekening mee houden dat Linoleum vastgelijmd wordt en dat je deze dus niet meer mee kunt nemen als je verhuist. Ook kan vinyl niet meer gerepareerd worden als het materiaal beschadigd is. Wees dus erg voorzichtig met deze vloer.", "Tapijt Je kunt ook kiezen voor een tapijt, dit is heerlijk warm aan je voeten en ook nog eens geluiddempend. Er zijn ontzettend veel mooie soorten tapijten die jouw interieur helemaal afmaken. Let er wel op dat een tapijt veel stof vangt, snel vlekt en niet erg duurzaam is.", "Gietvloer Een gietvloer staat ook supermooi in je interieur maar is vaak wel wat prijziger. Ook deze vloer kun je niet mee verhuizen maar de vloer is wel duurzaam, waterdicht, sterk en gemakkelijk in het onderhoud.", "Houtenvloer Een vloer van hout is ontzettend duurzaam en kun je in elke ruimte toepassen. Een houtenvloer is alleen niet waterbestendig en vaak wat gehorig. Houd hier dus rekening mee als je voor deze vloer gaat.", "Welke vloer je ook kiest, denk gelijk na over het isoleren van de vloer. Onder de gekozen vloer kun je isolatie laten leggen. Dit scheelt gelijk weer stookkosten, en is geluiddempend.", "3. De kleur", "Om een bepaalde sfeer in huis te cre\u00ebren is de kleur van een vloer superbelangrijk. In een wat kleinere ruimte kunnen lichte vloeren zorgen voor optisch meer ruimte. In een grote ruimte met bijvoorbeeld een hoog plafond kunnen warme vloerkleuren zoals een donkerbruine laminaatvloer juist weer mooi staan.", "\u201cHeb je drukke wanden met behang of veel kleur? Kies dan een wat rustigere vloer. Een strak licht huis vraagt juist weer om een warme houten vloer, zo cre\u00eber je volgens Denise meer sfeer.", "Fotocredits"], "authors": [], "keywords": ["dus", "ruimte", "juiste", "jij", "zo", "van", "voor", "en", "jouw", "interieur", "kies", "een", "ook", "vloer", "het", "niet", "je"], "pubDate": "2020-12-28T19:59:00Z", "publicationId": "ce2257c9-a2d2-3c8b-975a-6872cbf4036a"}