{"id": "ec5a34ef-db14-3e22-8bb6-d2ff7d2f7359", "title": "De Volkskeuken: Gevuld stokbrood met wortel en kastanjechampignons", "url": "https://volkskrant.nl/eten-en-drinken/de-volkskeuken-gevuld-stokbrood-met-wortel-en-kastanjechampignons~b50d5430/", "summary": "Schil de bleekselderij en de wortel en snijd die heel klein: eerst in luciferhout-dikke reepjes en daarna in blokjes.\nGiet een gulle sliert olijfolie in een pan en fruit de gesneden groente hierin, tot de ui doorzichtig en een pietsje bruin begint te worden.\nDoe er zout en peper bij en proef.\nLeg ze op een bakplaat met bakpapier en laat ze 30 tot 45 minuten rijzen.\nBestrijk de gerezen stokbroden met water of olijfolie en bak ze in 15 minuten knapperig en bruin.", "paragraphs": ["Gevuld stokbrood voor bij de borrel. Beeld Tallina van den Hoed", "Dinsdagavond is er weer een coronapersconferentie, met waarschijnlijk geen goed nieuws voor de feestdagen. Beeldborrelen dan maar! Maak een groep aan op laptop, tablet of telefoon en stem vooraf de borrelplank af. Het is leuk als iedereen dezelfde heeft.", "Wat kan er allemaal op een borrelplank? Brood, boter, olie, zout, kaas, worst, nootjes, bitterballen, quiche, garnalen, mozzarella, minipizza\u2019s, verzin het maar.", "Balanceer de plank met zelfgemaakte en kant-en-klare hapjes: er is genoeg lekkers te krijgen. En dit gevulde brood smaakt er prima bij.", "Ingredi\u00ebnten: 250 g bloem 5 g zout 1 volle theelepel tijm 6 g droge gist 150 ml lauw water 1 sjalot 2 tenen knoflook 1 stengel bleekselderij 50 g wortel olijfolie 150 g kastanjechampignons zout, peper", "Bereiding", "Doe bloem, zout, tijm, gist en water in een kom en kneed het tot een mooi elastisch deeg dat meer aan zichzelf dan aan je handen kleeft. Dat kan ook in de keukenmachine. Doe het deeg daarna in een kom, dek af met huishoudplastic of een klamme theedoek en laat het 45 minuten rijzen tot het deeg verdubbeld is.", "Snipper de sjalot en de knoflook. Schil de bleekselderij en de wortel en snijd die heel klein: eerst in luciferhout-dikke reepjes en daarna in blokjes. Dit gaat het best met een groot, scherp mes. Giet een gulle sliert olijfolie in een pan en fruit de gesneden groente hierin, tot de ui doorzichtig en een pietsje bruin begint te worden. Snijd de kastanjechampignons in blokjes van ongeveer een halve centimeter en bak ze mee in de pan. Na een minuut of 5 is het gaar. Doe er zout en peper bij en proef. Laat het afkoelen.", "Strooi bloem op uw aanrechtblad en kneed het gerezen deeg daarop door. Rol het uit tot een vierkante lap, snijd die in twee rechthoeken en verdeel de champignonvulling erover. Rol ze z\u00f3 op dat de vulling netjes aan de binnenkant zit. Leg ze op een bakplaat met bakpapier en laat ze 30 tot 45 minuten rijzen. Verwarm de heteluchtoven voor op 220 graden.", "Bestrijk de gerezen stokbroden met water of olijfolie en bak ze in 15 minuten knapperig en bruin.", "Laat de broden afkoelen voor het snijden, anders vallen ze uit elkaar."], "authors": ["Tallina Van Den Hoed"], "keywords": ["tot", "stokbrood", "gevuld", "kastanjechampignons", "het", "op", "met", "g", "zout", "een", "ze", "volkskeuken", "en", "er", "wortel"], "pubDate": "2020-12-07T16:19:17+01:00", "publicationId": "1a359314-37ee-33a8-8de7-301d3eb2ed28"}