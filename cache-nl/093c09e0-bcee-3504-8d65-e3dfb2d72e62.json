{"id": "093c09e0-bcee-3504-8d65-e3dfb2d72e62", "title": "Franse vissers raken bij Brexit mogelijk eeuwenoude rechten kwijt \u2013 en zich daarbij neerleggen doen ze niet", "url": "https://volkskrant.nl/nieuws-achtergrond/franse-vissers-raken-bij-brexit-mogelijk-eeuwenoude-rechten-kwijt-en-zich-daarbij-neerleggen-doen-ze-niet~b8644d75/", "summary": "\u2018Als zij zo graag hun onafhankelijkheid willen, kunnen ze die krijgen ook\u2019, zegt de in bodywarmer gestoken Bouillon.\nStaatkundig gezien mogen ze Brits zijn, in Franse ogen zijn ze vanwege de geschiedenis en de nabijheid onlosmakelijk met Normandi\u00eb verbonden.\nNog altijd horen ze officieel niet bij het Verenigd Koninkrijk en het Gemenebest.\nDe voorzitter van de vissersbond van Jersey, Don Thompson, beschuldigde de Franse vissers in de Jersey Evening Post van allerlei onoorbare praktijken.\nDe regering van Jersey heeft de wens uitgesproken dat het akkoord in de Baai van Granville ook na de Brexit blijft gelden.\u2019Helaas voor Leguelinel heeft de regering van Jersey het ook niet meer voor het zeggen.", "paragraphs": ["In 2018 nog vond een kleine zeeslag plaats tussen Franse en Britse schelpvissers. Komt het opnieuw zover als de Brexitonderhandelingen stranden? In de Franse havenstad Granville klinkt het al strijdbaar: \u2018We laten ze nergens meer aanmeren en blokkeren iedere ferryterminal.\u2019", "Soms staan de beste stuurlui echt aan wal. Vanaf de havenkade van Granville kijkt Philippe Bouillon (55) goedkeurend toe hoe de boot die een week geleden nog van hem was door drie jonge vissers wordt aangemeerd. Bijna veertig jaar lang werd Bouillons bestaan gedicteerd door de getijden. Maar vorige week verkocht hij zijn coquillier, een vissersboot met sleepnetten die schelpdieren binnenhalen, aan een jongere vakgenoot. Morgen vaart hij nog \u00e9\u00e9n keer mee, daarna is hij officieel visser in ruste.", "Bouillon denkt dat zijn pensionering precies op tijd komt. Net als veel andere vissers in de baai van het pittoreske vissersstadje vreest hij dat hij niet de enige is die binnenkort niet meer uitvaart. Een goede vangst valt of staat hier in het westen van Normandi\u00eb niet alleen met de aanwezigheid van de kreeften, zeebaarzen, kabeljauwen en sint-jakobsschelpen, maar vooral met de toegang tot de wateren die al dat lekkers bevatten.", "Wie vanaf Granville een stuk of 12 mijl naar het westen vaart, belandt in de territoriale wateren van het Britse eiland Jersey. Sinds 1839 garandeert het oudste visserij-akkoord ter wereld dat zowel Franse als Britse vissers toegang hebben tot de vissen, schaaldieren en schelpdieren in het gebied. Nu de Brexit mogelijkerwijs op een No-Deal afstevent, dreigen die afspraken, die in 2000 na acht jaar onderhandelen werden hernieuwd onder de naam Trait\u00e9 de la Baie de Granville, te gaan vervallen.", "Represailles", "In het meest pessimistische scenario worden de Normandische en Bretonse vissers op 1 januari stante pede uit de wateren rond Jersey verbannen. Voor sommigen zouden de gevolgen catastrofaal zijn. Zo\u2019n 30 procent van de vangst van de Franse vissers in de baai van Granville komt uit Britse wateren, en er zijn er ook die volledig afhankelijk zijn van de toegang tot de zee rond het kleine Kanaaleiland. \u2018Alles wat ik vang komt daarvandaan\u2019, zegt kreeftenvisser \u00c9ric Leguelinel, die voorzitter van de regionale vissersbond is. \u2018Als ik daar niet meer mag vissen, houdt het op.\u2019", "E\u00e9n ding is zeker: als het zover komt, kunnen de Britten represailles verwachten. \u2018Als zij zo graag hun onafhankelijkheid willen, kunnen ze die krijgen ook\u2019, zegt de in bodywarmer gestoken Bouillon. Wat de vissers in Granville betreft is het dan gedaan met concurrenten uit Jersey die hun waar verkopen in Normandische havensteden, die voor hen vele malen dichterbij liggen dan het Engelse vasteland. \u2018We laten ze nergens meer aanmeren en we blokkeren iedere ferryterminal\u2019, klinkt het strijdbaar.", "Zo\u2019n handelsblokkade, waarmee ook de Normandische vissersbond dreigt, is wat Bouillon en zijn vissersvrienden betreft slechts het begin. \u2018Het is spijtig, want het zijn aardige mensen, maar Britse toeristen zullen we hier dan niet meer accepteren\u2019, zegt Patrick Lefran\u00e7ois (62), die er met zijn oorring en donkerblauwe muts uitziet als een filmacteur die een visser speelt. \u2018Jersey is nota bene afhankelijk van onze elektriciteitskabels. Als het echt moet, snijden we die door.\u2019", "Gestolen", "De Normandische vissers hebben een ambigue relatie met hun vakgenoten uit Jersey, naast wie ze vaak zij aan zij staan te laden en lossen. Les \u00eeles anglo-normandes, worden de Kanaaleilanden in het Frans veelzeggend genoemd. De Engels-Normandische eilanden. Staatkundig gezien mogen ze Brits zijn, in Franse ogen zijn ze vanwege de geschiedenis en de nabijheid onlosmakelijk met Normandi\u00eb verbonden. \u2018Laten we wel wezen: die eilanden zijn van ons gestolen\u2019, zegt Bouillon met een kleine glimlach.", "Voor ze in 1259 overgingen in Britse handen, waren de Kanaaleilanden een onderdeel van het hertogdom Normandi\u00eb, dat in het middeleeuwse feodale stelsel onder de Franse koning viel. Nog altijd horen ze officieel niet bij het Verenigd Koninkrijk en het Gemenebest. Samen met het Isle of Man vormen Jersey en Guernsey de zogeheten Crown Dependencies. Ze zijn bezit van de Britse Kroon, maar hebben een hoge mate van soevereiniteit. Leguelinel hoopt dat door die status aparte de visserij-akkoorden in de Baai van Granville buiten het bereik van de Brexit blijven.", "De afgelopen jaren zijn de betrekkingen tussen de Normandi\u00ebrs en hun vakgenoten op het eiland echter behoorlijk bekoeld. Normaliter komen autoriteiten en vissers uit Normandi\u00eb, Bretagne en Jersey drie keer per jaar bijeen, maar de laatste paar edities van die trilaterale visserijvergadering lieten de Britse eilanders steeds verstek gaan. De voorzitter van de vissersbond van Jersey, Don Thompson, beschuldigde de Franse vissers in de Jersey Evening Post van allerlei onoorbare praktijken. Ze zouden de boel leegvissen en voortplantingsgebieden vernielen.", "Beeld Rebecca Fertinel", "Goedkeuring", "Fake news, vinden de Franse vissers, bedoeld om het vuurtje op te poken in de aanloop naar de Brexit. \u2018Een klein clubje vissers op Jersey probeert de uittreding van het Verenigd Koninkrijk aan te grijpen om de Fransen de toegang tot hun wateren te ontzeggen\u2019, denkt Leguelinel, Thompsons Normandische ambtgenoot. \u2018Maar zij hebben het niet voor het zeggen. De regering van Jersey heeft de wens uitgesproken dat het akkoord in de Baai van Granville ook na de Brexit blijft gelden.\u2019", "Helaas voor Leguelinel heeft de regering van Jersey het ook niet meer voor het zeggen. Zeer tegen de zin van de bestuurders van het eiland nam het Britse parlement in oktober een amendement aan dat de regering in Londen in staat stelt regionale visserijwetten in te voeren zonder de goedkeuring van de regeringen van de Crown Dependencies. Juridisch gezien zou Londen de akkoorden in de baai van Granville probleemloos kunnen passeren.", "Dat de Britse regering vorige week bekendmaakte vier marineschepen te mobiliseren die in het geval van een no-deal vissers uit de EU de toegang tot Britse wateren moeten versperren, heeft de verhoudingen verder op scherp gezet. \u2018Pure provocatie\u2019, zegt Leguelinel. \u2018Wat denken ze, dat onze vissers Engeland gaan binnenvallen?\u2019", "Het lijkt niet bepaald een poging tot de-escalatie, maar goed beschouwd is het niets nieuws onder de zon. Lefran\u00e7ois en zijn medevissers werden 25 jaar geleden al eens verjaagd door een Brits marineschip, toen ze zich \u2018een beetje in Britse wateren\u2019 bevonden. En in 2018 vond voor de kust van Calvados een heuse zeeslag plaats tussen Franse en Britse coquille-vissers, die elkaar met stenen bekogelden. \u2018De marine staat klaar om in te grijpen\u2019, verklaarde de Franse regering toen."], "authors": ["Daan Kool"], "keywords": ["zijn", "van", "en", "franse", "ze", "kwijt", "rechten", "een", "britse", "jersey", "raken", "neerleggen", "het", "zich", "niet", "mogelijk", "vissers", "die"], "pubDate": "2020-12-18T18:17:43Z", "publicationId": "1a359314-37ee-33a8-8de7-301d3eb2ed28"}