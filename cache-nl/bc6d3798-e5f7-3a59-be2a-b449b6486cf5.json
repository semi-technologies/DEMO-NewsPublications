{"id": "bc6d3798-e5f7-3a59-be2a-b449b6486cf5", "title": "Etensresten lokten de hond het huis in", "url": "https://trouw.nl/wetenschap/etensresten-lokten-de-hond-het-huis-in~b362247a/", "summary": "Het was niet uit liefde dat de mens de hond in huis haalde, maar uit concurrentieoverwegingen.\nMaar dat stond ook op het menu van de wolf, voorvader van de hond.\nVan het wild dat hij buitmaakte, zal hij vooral de vette delen hebben verorberd.\nMaar het was spekkie naar het bekkie van de wolf.\nEn eenmaal gedomesticeerd werd de wolf, en later de hond, inzetbaar voor nuttige taken als het weghouden van rovers.", "paragraphs": ["Het was niet uit liefde dat de mens de hond in huis haalde, maar uit concurrentieoverwegingen. Tijdens de barre winters van de laatste ijstijd, van 115.000 tot 12.000 jaar geleden, was de mens afhankelijk van groot wild. Maar dat stond ook op het menu van de wolf, voorvader van de hond. Om tijdens de jacht geen last van hem te hebben, ging de mens hem voeden, betogen Finse onderzoekers vandaag in vakblad Scientific Reports.", "Het is een nieuwe verklaring voor de domesticatie van de hond. Maar hoe kunnen ze dat in vredesnaam weten? Zat er tussen de schaarse fossiele resten uit de steentijd een bak met 'Fikkie\u2019 erop? Nee, zeggen de Finse onderzoekers, maar we kunnen aantonen dat het wild dat de mens doodde meer voedsel bood dan hij nodig had. De mens is van oorsprong geen carnivoor, maar een eter van planten en insecten. Van het wild dat hij buitmaakte, zal hij vooral de vette delen hebben verorberd. Het magere, eiwitrijke vlees kon de mens niet goed verteren. Maar het was spekkie naar het bekkie van de wolf. Met de resten van zijn tafel kon de mens de wolf te vriend houden. En eenmaal gedomesticeerd werd de wolf, en later de hond, inzetbaar voor nuttige taken als het weghouden van rovers.", "De tafelschikking heeft beide voordelen gebracht. De mens kwam de ijstijd door en had een vriend voor het leven. En de hond is inmiddels de meest voorkomende carnivoor op aarde. Hoewel, carnivoor: hij eet bij de mens nu van de stamppot mee.", "Lees ook:", "Hoe de kat in huis kwam", "Toen archeoloog Wim van Neer in Hierakonpolis de resten vond van zes katten, wist hij dat wat hem op school was geleerd niet waar kon zijn."], "authors": ["Willem Schoonen"], "keywords": ["van", "wolf", "maar", "en", "lokten", "een", "etensresten", "hond", "het", "huis", "hij", "dat", "mens"], "pubDate": "2021-01-08T10:56:00Z", "publicationId": "b66cd8e4-4294-3571-bcd7-e490527f1a48"}