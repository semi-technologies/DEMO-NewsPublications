{"id": "4dc630d2-1944-33df-9135-7c3712f18c21", "title": "Kijk naar de overvolle winkelstraten, niet naar de scholen", "url": "https://trouw.nl/opinie/kijk-naar-de-overvolle-winkelstraten-niet-naar-de-scholen~bfbffcc6/", "summary": "Nu de daling van het aantal besmettingen stagneert, komt het sluiten van de scholen opnieuw ter sprake.\nOnderwijsachterstandenDaarnaast kun je je ook afvragen of het palet aan maatregelen daadwerkelijk is uitgeput.\nDe 25 burgemeesters van het Veiligheidsberaad zouden het kabinet gevraagd hebben het koopjescircus Black Friday te verbieden.\nDat wilde het kabinet niet.\nAls het kabinet het advies over schoolsluiting overweegt, doet het er goed aan ook naar die overvolle winkelstraten te kijken.", "paragraphs": ["Nu de daling van het aantal besmettingen stagneert, komt het sluiten van de scholen opnieuw ter sprake. Maar deze keer trekken niet de leraren aan de bel. Het is het Outbreak Management Team (OMT) dat zich zorgen maakt over het aantal jongeren dat besmet raakt. Dat ligt boven het landelijk gemiddelde. Het OMT onderzoekt nu de mogelijkheid om de kerstvakantie een week langer te laten duren.", "Dat de scholen alles in het werk moeten stellen om de besmettingscijfers naar beneden bij te stellen is evident en dat gebeurt ook al. Middelbare scholieren dragen mondkapjes, er zijn looproutes in de school en docenten houden afstand tot leerlingen.", "Besmette leraren stabiel", "Sneltesten kunnen daarbij een aanvullende en effectieve maatregel zijn. Want hoe eerder je een cluster signaleert, des te sneller kun je optreden. En volgens kinderarts-epidemioloog Patricia Bruijning moet ook worden gekeken naar roosters en de spreiding van leerlingen gedurende de dag. Maar de praktijk leert dat dit makkelijker gezegd is dan gedaan.", "De sneltests zijn helaas nog niet in grote aantallen voorradig, dus worden andere maatregelen overwogen. Jaap van Dissel verwoordde het in \u2018Nieuwsuur\u2019 als volgt: \u201cWe willen scholen graag ontzien, maar dat betekent dat we elders harder moeten drukken\u201d. Hij lijkt daarmee te suggereren dat de rek eruit is, dat het ingrijpen op (middelbare) scholen \u00e9\u00e9n van de laatste opties is.", "Daarop valt nog wel wat af te dingen. Allereerst blijft onduidelijk in hoeverre de jongeren zelf het virus verspreiden. Volgens onderwijsminister Arie Slob blijft het aantal besmette leraren namelijk stabiel.", "Onderwijsachterstanden", "Daarnaast kun je je ook afvragen of het palet aan maatregelen daadwerkelijk is uitgeput. Zeker na de uitspraken van de Rotterdamse burgemeester Ahmed Aboutaleb dit weekend in tv-programma \u2018Buitenhof\u2019. De 25 burgemeesters van het Veiligheidsberaad zouden het kabinet gevraagd hebben het koopjescircus Black Friday te verbieden. Dat wilde het kabinet niet. Met als gevolg dat je dit weekend in winkelstraten over de hoofden kon lopen. Nederlanders deden massaal Sinterklaas- en Kerstinkopen.", "Als het kabinet het advies over schoolsluiting overweegt, doet het er goed aan ook naar die overvolle winkelstraten te kijken. Daartegen is kennelijk bewust niet opgetreden. Van belang is ook de conclusie van de Amsterdamse onderwijswethouder Marjolein Moorman. Uit onderzoek blijkt dat kinderen tijdens de lockdown dit voorjaar grotere achterstanden hebben opgelopen dan eerder gedacht. En dan gaat het niet alleen over de kinderen uit sociaal zwakkere milieus. Want daar is de schade nog veel groter.", "Lees ook:", "Steeds meer tieners krijgen corona; moet het kabinet toch de scholen aanpakken?", "De scholen komen weer in beeld nu het aantal nieuwe besmettingen op een te hoog niveau blijft hangen en tieners steeds vaker besmet raken."], "authors": ["Redactie Trouw"], "keywords": ["van", "overvolle", "het", "naar", "kabinet", "winkelstraten", "niet", "ook", "dat", "scholen", "kijk", "te", "en", "je"], "pubDate": "2020-11-30T08:40:00+01:00", "publicationId": "b66cd8e4-4294-3571-bcd7-e490527f1a48"}