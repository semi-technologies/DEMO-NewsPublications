{"id": "bd04984b-6d50-3f19-b6d7-0703bcfdf178", "title": "Dagboekfragment: \u2018Hak de tros door!\u2019 \u2018Nee, niet hakken!\u2019", "url": "https://volkskrant.nl/cultuur-media/dagboekfragment-hak-de-tros-door-nee-niet-hakken~b5a88474/", "summary": "Beeld Universal Images Group via GettyZuid-Chinese Zee, 1 december 1622In de voornacht kwamen we bij laag water vast te zitten.\nMaar volgens de koopman kon de jonk ons niet missen, en toen die steeds dichterbij kwam riep hij: \u2018Hak de tros door!\nHak de tros door!\u2019 Ik riep daar tegenin: \u2018Hij mist ons, niet hakken!\u2019 Toen de koopman zag dat de maats, die al een houw in de tros gegeven hadden, daarmee ophielden, riep hij tegen mij: \u2018Schipper Bontekoe, zie daar, dat is uw schuld; dat zal ik op u verhalen!\u2019Maar in mijn angst dat de maats alsnog de tros zouden kappen, riep ik steeds: \u2018Hij mist ons!\nHij mist ons!\nNiet hakken!\u2019 Het was waar ook, want de jonk dreef zover weg, dat zelfs onze grote ra, die dwars op het schip stond, niet geraakt werd, hoewel zijn mast veel groter was dan onze ra.", "paragraphs": ["Chinese jonk. Beeld Universal Images Group via Getty", "Zuid-Chinese Zee, 1 december 1622", "In de voornacht kwamen we bij laag water vast te zitten. Diezelfde nacht, bij vloed, stuurden de Chinezen twee brandende jonken op ons af. Ze dreven vlak langs de Beer, die iets boven ons voor anker lag, en een leek er recht voor onze boeg te komen, waardoor er aan boord van ons schip grote ontreddering ontstond.", "Naast mij stond koopman Nieuwenroode, die zei: \u2018Schipper, laat de ankertros kappen.\u2019 Ik legde hem uit dat het niet raadzaam was om hier, vlak onder de wal, de tros te kappen, omdat we dan zeker het schip zouden verliezen, terwijl de jonk ons toch niet kon raken.", "Maar volgens de koopman kon de jonk ons niet missen, en toen die steeds dichterbij kwam riep hij: \u2018Hak de tros door! Hak de tros door!\u2019 Ik riep daar tegenin: \u2018Hij mist ons, niet hakken!\u2019 Toen de koopman zag dat de maats, die al een houw in de tros gegeven hadden, daarmee ophielden, riep hij tegen mij: \u2018Schipper Bontekoe, zie daar, dat is uw schuld; dat zal ik op u verhalen!\u2019", "Maar in mijn angst dat de maats alsnog de tros zouden kappen, riep ik steeds: \u2018Hij mist ons! Hij mist ons! Niet hakken! Niet hakken!\u2019 Het was waar ook, want de jonk dreef zover weg, dat zelfs onze grote ra, die dwars op het schip stond, niet geraakt werd, hoewel zijn mast veel groter was dan onze ra."], "authors": ["Erik Van Den Berg"], "keywords": ["tros", "dagboekfragment", "jonk", "het", "ons", "hij", "die", "hak", "ik", "hakken", "nee", "niet", "dat", "riep", "door"], "pubDate": "2020-12-01T05:00:19+01:00", "publicationId": "1a359314-37ee-33a8-8de7-301d3eb2ed28"}