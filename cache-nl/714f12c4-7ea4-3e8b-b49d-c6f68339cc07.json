{"id": "714f12c4-7ea4-3e8b-b49d-c6f68339cc07", "title": "De Speld: Videoland scoort met serie over jonge vrouw met uitzonderlijk talent voor Stef Stuntpiloot", "url": "https://volkskrant.nl/cultuur-media/de-speld-videoland-scoort-met-serie-over-jonge-vrouw-met-uitzonderlijk-talent-voor-stef-stuntpiloot~b0993f92/", "summary": "Beeld De SpeldVideoland heeft een enorme hit te pakken met Stef\u2019s Gambit: een serie over een jonge vrouw met een uitzonderlijk talent voor Stef Stuntpiloot.\nZe ontdekt op jonge leeftijd dat ze bijzonder goed is in Stef Stuntpiloot.\nAls ze een potje tegen de conci\u00ebrge speelt, verliest ze geen enkel muntje.\nAls ze\u2018\u2019s nachts in haar bed ligt en zes ritalinpillen achterover drukt, ziet ze op het plafond de piloten op en neer springen.\nDoor haar dochter permanent te verexcuseren op school kan Bets zich concentreren op het enige dat telt in haar leven: Stef Stuntpiloot.", "paragraphs": ["Beeld De Speld", "Videoland heeft een enorme hit te pakken met Stef\u2019s Gambit: een serie over een jonge vrouw met een uitzonderlijk talent voor Stef Stuntpiloot.", "Spil in het verhaal is het jonge weesmeisje Bets Harmel uit West-Brabant. Ze ontdekt op jonge leeftijd dat ze bijzonder goed is in Stef Stuntpiloot. Als ze een potje tegen de conci\u00ebrge speelt, verliest ze geen enkel muntje. Vol bewondering drinkt de conci\u00ebrge verplicht een glas bier in \u00e9\u00e9n teug leeg.", "Later beproeft Bets haar geluk in het studentenleven. Ze steekt nogal bleu af naast de ruim in het vet zittende zesdejaars HBO-rechtenstudenten, maar weet de studenten tot ieders verbazing binnen no-time van het bord te spelen. Als ze\u2018\u2019s nachts in haar bed ligt en zes ritalinpillen achterover drukt, ziet ze op het plafond de piloten op en neer springen.", "Nadat de puberende Bets wordt geadopteerd door de weemoedige Anja Witnie neemt haar carri\u00e8re een vlucht. Witnie wordt aanvankelijk nog volledig opgeslokt door haar eigen Bavariaconsumptie en het verdriet dat ze door haar podiumangst nooit een professionele accordeonist is geworden, maar draait bij als ze ziet dat er aan Bets een hele hoop geld te verdienen valt. Door haar dochter permanent te verexcuseren op school kan Bets zich concentreren op het enige dat telt in haar leven: Stef Stuntpiloot.", "Inmiddels is Stef Stuntpiloot in de speelgoedwinkels niet meer aan te slepen. Op sociale media delen enthousiaste fans foto\u2019s van zichzelf achter het witte plastic spelbord met de vier besnorde piloten. \u2018Ik zag Stef Stuntpiloot toch altijd als zo\u2019n stoffig spel voor uitgewoonde studenten\u2019, zegt de 27-jarige Elisa. \u2018Maar als je dan een voorbeeld ziet van zo\u2019n vrouw die al die mannen in de pan hakt, inspireert dat echt.\u2019"], "authors": ["Jop Eikelboom"], "keywords": ["stuntpiloot", "als", "het", "vrouw", "uitzonderlijk", "met", "op", "talent", "een", "videoland", "ze", "haar", "stef", "te", "serie", "dat", "bets", "speld", "voor"], "pubDate": "2020-12-08T17:41:24+01:00", "publicationId": "1a359314-37ee-33a8-8de7-301d3eb2ed28"}