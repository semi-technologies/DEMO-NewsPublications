{"id": "39aea940-4cfe-3651-9abf-58993b35e1a6", "title": "De belangrijkste informatie over het Moderna-vaccin op een rij", "url": "http://www.nu.nl/coronavirus/6100863/de-belangrijkste-informatie-over-het-moderna-vaccin-op-een-rij.html", "summary": "Het vaccin van Moderna is op ruim vijftienduizend mensen getest voordat het werd toegelaten.\nDe reden dat dit vaccin niet voor kinderen is toegelaten, is dat dit vaccin nog niet bij kinderen is onderzocht.\nDaarnaast wordt het vaccin afgeraden voor mensen die allergisch zijn voor \u00e9\u00e9n van de bestanddelen van het vaccin.\nDeze genetische informatie zorgt ervoor dat er in het lichaam een klein stukje van het coronavirus wordt gemaakt.\nMaar het is mogelijk dat het vaccin tegen sommige (toekomstige) varianten van het coronavirus iets minder goed werkt.", "paragraphs": ["Het Moderna-vaccin is het tweede vaccin dat is goedgekeurd voor gebruik binnen de Europese Unie. Dit vaccin beschermt je tegen de ziekte COVID-19. Dit moet je verder weten.", "Hoe goed beschermt dit vaccin mij tegen COVID-19?", "Het vaccin van Moderna heeft een effectiviteit van 94 procent. Dit betekent dat maar zes van de honderd mensen die normaal gesproken COVID-19 zouden krijgen na de vaccinatie alsnog ziek worden.", "Het vaccin kan ouderen en personen met een verhoogd risico op ernstige COVID-19, zoals mensen met diabetes, goed beschermen.", "Hoelang werkt het vaccin?", "Het vaccin werkt volgens het College ter Beoordeling van Geneesmiddelen (CBG) zeker twee tot drie maanden goed. De verwachting is dat het vaccin ook hierna nog lang blijft werken. We kunnen dit alleen niet met volledige zekerheid zeggen, omdat er nog geen grote groepen mensen zijn die dit vaccin langer dan drie maanden geleden hebben gekregen.", "Vanaf welk moment werkt dit vaccin?", "De effectiviteit van het Moderna-vaccin is niet direct na \u00e9\u00e9n prik 94 procent. Het vaccin bestaat uit twee doses die 28 dagen na elkaar worden toegediend. De effectiviteit die hierboven werd genoemd, geldt vanaf de zevende dag na de tweede dosis.", "Dit betekent niet dat je tot een week na de tweede dosis helemaal niets aan dit vaccin hebt. Na de eerste dosis begint je lichaam met het aanmaken van antistoffen die het coronavirus (als je dat zou oplopen) meteen onschadelijk kunnen maken. Dit kost even tijd, maar de verwachting is dat het vaccin je ongeveer twee weken na de eerste vaccinatie al deels beschermt tegen COVID-19. De bescherming wordt vervolgens beter na de tweede dosis.", "Kun je na vaccinatie het coronavirus nog verspreiden?", "We weten hoe effectief dit coronavaccin is in het voorkomen van ziekte, maar we weten nog niet in welke mate dit vaccin kan voorkomen dat iemand het coronavirus verspreidt. Het is volgens Frits Rosendaal, hoogleraar klinische epidemiologie aan het LUMC, zo goed als zeker dat de goedgekeurde coronavaccins de kans verkleinen dat je het coronavirus verspreidt.", "Wat zijn de belangrijkste bijwerkingen?", "In de onderstaande tabel kun je zien hoe vaak veelvoorkomende bijwerkingen, zoals hoofdpijn, optraden na vaccinatie. Deze bijwerkingen treden meestal binnen twee dagen na de vaccinatie op. Gevaccineerde personen hebben er over het algemeen tussen de een en drie dagen last van. Er zijn geen aanwijzingen dat dit vaccin voor ernstige bijwerkingen zorgt.", "Hoe zit het met zeldzame bijwerkingen?", "Het vaccin van Moderna is op ruim vijftienduizend mensen getest voordat het werd toegelaten. Hierdoor kennen we de veelvoorkomende en iets minder veelvoorkomende bijwerkingen van dit vaccin. De kans op nog onbekende bijwerkingen is volgens het CBG klein, maar niet nul. Daarom wordt dit vaccin ook na toelating verder onderzocht.", "Voor wie is dit vaccin niet geschikt?", "Het Moderna-vaccin is goedgekeurd voor gebruik bij personen ouder dan achttien jaar. De reden dat dit vaccin niet voor kinderen is toegelaten, is dat dit vaccin nog niet bij kinderen is onderzocht. Daarnaast wordt het vaccin afgeraden voor mensen die allergisch zijn voor \u00e9\u00e9n van de bestanddelen van het vaccin. De bestanddelen kun je hier vinden. Weet je niet zeker of je allergisch bent voor \u00e9\u00e9n van de bestanddelen, dan kun je dit bij je apotheker of arts navragen.", "Het RIVM raadt zwangere vrouwen aan zich pas na hun zwangerschap te laten vaccineren. Er is namelijk nog weinig onderzoek gedaan naar het effect van dit vaccin op de zwangerschap. Tijdens dierproeven zijn tot nu toe geen aanwijzingen gevonden dat het vaccin onveilig is voor zwangere vrouwen.", "De onderstaande groepen wordt het vaccin niet per se afgeraden, maar wel aangeraden voor de vaccinatie met een arts te overleggen:", "Mensen die bloedverdunners slikken.", "Mensen die door ziekte of bepaalde medicijnen een slechte afweer hebben.", "Mensen die in het verleden een ernstige allergische reactie hebben gehad na vaccinatie.", "Er zijn verschillende redenen waarom bij de bovenstaande groepen wordt aangeraden om vooraf te overleggen met een arts. Bij mensen die bloedverdunners slikken, kan het bijvoorbeeld nodig zijn om met de trombosedienst te overleggen over het tijdstip waarop je gevaccineerd wordt.", "Hoe werkt dit vaccin?", "Het vaccin van Moderna is een zogenoemd mRNA-vaccin. Dit betekent dat het stukjes genetische informatie bevat (mRNA). Deze genetische informatie zorgt ervoor dat er in het lichaam een klein stukje van het coronavirus wordt gemaakt. Van dit stukje kun je geen COVID-19 krijgen, maar je traint hiermee wel je immuunsysteem. Deze training zorgt ervoor dat het coronavirus snel onschadelijk gemaakt kan worden als je ermee in aanraking komt.", "Nadat de stukjes coronavirus zijn aangemaakt, wordt het vaccin door het lichaam snel afgebroken. In tegenstelling tot verschillende berichten op Facebook en Twitter zijn deze vaccins niet in staat om je DNA te veranderen.", "Wat als het coronavirus verandert?", "Het coronavirus verandert constant. De meeste van deze veranderingen hebben geen invloed op de effectiviteit van coronavaccins, zoals dat van Moderna. Maar het is mogelijk dat het vaccin tegen sommige (toekomstige) varianten van het coronavirus iets minder goed werkt.", "Op dit moment wordt daarom voor de zekerheid onderzocht of het Moderna-vaccin even effectief is bij de Britse en Zuid-Afrikaanse varianten. Er zijn nog geen aanwijzingen dat het vaccin bij deze varianten minder goed werkt.", "157 Zo muteerde het coronavirus het afgelopen jaar wereldwijd", "Word je uitgenodigd om een vaccinatieafspraak te maken en heb je medische vragen, omdat je bijvoorbeeld een afweerstoornis of een ernstige allergie hebt, stel deze vragen dan aan je arts."], "authors": ["Door", "Shannon Bakker"], "keywords": ["informatie", "zijn", "van", "belangrijkste", "modernavaccin", "rij", "een", "dit", "op", "vaccin", "coronavirus", "het", "niet", "dat", "je"], "pubDate": null, "publicationId": "4d7a0f80-7953-388c-9af8-e7a437b5632e"}