{"id": "af00b80e-af1d-3128-82c4-326326c2dd10", "title": "FC Emmen moet het tegen PEC Zwolle stellen zonder Lucas Bernadou. Fransman test positief op corona", "url": "https://www.dvhn.nl/sport/FC-Emmen-moet-het-tegen-PEC-Zwolle-stellen-zonder-Lucas-Bernadou.-Fransman-test-positief-op-corona-26297218.html", "summary": "Lucas Bernadou is daarmee de eerste speler van FC Emmen die besmet is geraakt met het virus, sinds het uitbreken ervan.\nAls beloning startte Bernadou in de bekerwedstrijd tegen FC Groningen (2-1 winst) van afgelopen dinsdag in de basis, waar hij zijn goede vorm doortrok.\nHet is een kwaliteit waar het elftal van FC Emmen al wekenlang naar snakt.\nMede daarom noemt zijn trainer Dick Lukkien het \u2018zonde\u2019 dat Bernadou er tegen PEC Zwolle niet bij is.\n\u201eLucas had afgelopen dinsdag een belangrijke rol in de overwinning tegen FC Groningen en ik ben zeer tevreden over hem.", "paragraphs": ["Lucas Bernadou heeft positief getest op het coronavirus. De Franse middenvelder mist daardoor in ieder geval de eredivisiewedstrijd tegen PEC Zwolle op vrijdagavond.", "Lucas Bernadou is daarmee de eerste speler van FC Emmen die besmet is geraakt met het virus, sinds het uitbreken ervan. Eerder raakte assistent-trainer Bas Sibum besmet.", "Uitstekende vorm", "Bernadou kwam afgelopen zomer over uit de jeugdtak van Paris Saint Germain en speelde tot nu toe zes wedstrijden voor FC Emmen, waarvan twee in de basis. De Fransman stak afgelopen weken in een uitstekende vorm. In de competitiewedstrijd tegen ADO Den Haag (1-1) van afgelopen weekend speelde hij met zijn invalbeurt een belangrijke rol in de ommekeer. Als beloning startte Bernadou in de bekerwedstrijd tegen FC Groningen (2-1 winst) van afgelopen dinsdag in de basis, waar hij zijn goede vorm doortrok.", "Afwezigheid zonde", "De Fransoos lijkt bijna niet van de bal af te zetten en stelt teamgenoten als Glenn Bijl in staat de diepte te zoeken, terwijl hijzelf de restverdediging in de gaten houdt. Het is een kwaliteit waar het elftal van FC Emmen al wekenlang naar snakt. Mede daarom noemt zijn trainer Dick Lukkien het \u2018zonde\u2019 dat Bernadou er tegen PEC Zwolle niet bij is. \u201eLucas had afgelopen dinsdag een belangrijke rol in de overwinning tegen FC Groningen en ik ben zeer tevreden over hem. Helaas kunnen wij hem vrijdag niet gebruiken.\u201d"], "authors": ["Jonathan Ploeg"], "keywords": ["lucas", "van", "positief", "afgelopen", "een", "niet", "fc", "zwolle", "bernadou", "test", "en", "moet", "zijn", "op", "pec", "zonder", "stellen", "tegen", "het"], "pubDate": null, "publicationId": "bb59becc-5bf6-3c6d-8cdd-d41716890d16"}