{"id": "328a1c60-6ec7-3cef-ba52-b343c7b1a0d1", "title": "Wat een energie heeft Dolf Jansen, ondanks de afwezigheid van Irma", "url": "https://trouw.nl/cultuur-media/wat-een-energie-heeft-dolf-jansen-ondanks-de-afwezigheid-van-irma~b5b4b98f/", "summary": "Het scheelt vast dat hij een fanatieke hard\u00adloper is; wat een energie.\nWie ook maar even een kuchje voelt opkomen, kan zich voor een sneltest melden bij \u00adtechnicus Henk Post: \u201cHij ramt een wattenstaafje in een opening naar keuze\u201d.\n\u201cJe IQ is 150 minus het aantal wc-rollen dat je gehamsterd hebt.\u201d Ook zijn beschrijving van het Zoom-overleg met zijn 85-jarige moeder is geestig.\nHeel jammer dat doventolk \u00adIrma Sluis niet op zijn uitnodiging is ingegaan om deze oudejaars samen te doen, vindt Jansen.\nHij maakt zich op voor een rauwe oudejaarsconference op een geheime locatie.", "paragraphs": ["Voor het eerst in 31 jaar kan Dolf Jansen zijn oudejaarstournee niet afmaken. Een deceptie voor de recordhouder, die alle anderen ver achter zich laat. De nummer twee, Freek de Jonge, komt met vijftien eindejaars niet in de buurt. Maar Jansen laat het er niet bij zitten, hij komt op 31 \u00addecember met een (semi-)livestream.", "Vlak voor de lockdown stond de cabaretier nog voor dertig man in theater De Flint in Amersfoort, twee keer op \u00e9\u00e9n avond met hetzelfde programma. Het scheelt vast dat hij een fanatieke hard\u00adloper is; wat een energie. Van de intieme sfeer maakt hij goed gebruik door met het publiek in gesprek te gaan. Wie is er in thuisquarantaine geweest? Voelen jullie stress? En welke producten heeft u in maart extra ingeslagen, eerlijk zeggen? Pannekoekenmeel?! Wie ook maar even een kuchje voelt opkomen, kan zich voor een sneltest melden bij \u00adtechnicus Henk Post: \u201cHij ramt een wattenstaafje in een opening naar keuze\u201d.", "Waar is Irma?", "Tsja, de rode draad drong zich nogal op dit jaar. De coronagrappen buitelen over elkaar. \u201cJe IQ is 150 minus het aantal wc-rollen dat je gehamsterd hebt.\u201d Ook zijn beschrijving van het Zoom-overleg met zijn 85-jarige moeder is geestig. Ze drukte op een verkeerd linkje en had een wel heel bijzondere middag...", "Dolf Jansen \u2013 Oudejaars 2020 Beeld Peggy van Mosselaar", "Vernieuwend van vorm is \u00adJansens optreden niet: hij staat gewoon 80 minuten in zeer rap tempo te oreren, met een enkel verstild gedicht als adempauze, zonder noemenswaardig decor of muzikale ondersteuning. Maar wat hindert dat; in tijden niet z\u00f3 gelachen.", "Heel jammer dat doventolk \u00adIrma Sluis niet op zijn uitnodiging is ingegaan om deze oudejaars samen te doen, vindt Jansen. \u201cIk zie de teleurstelling. Waar is Irma? Ze gaat binnenkort een \u00adsolo doen \u2013 wat ik zelf een heel leuke grap vind...\u201d", "Via Trump komt Jansen ook nog bij een ander typisch 2020-thema: populisten die haat zaaien en zich voeden met wantrouwen. Hij zet er graag iets anders tegenover: naastenliefde, empathie. Dat is misschien geen originele boodschap, maar wel een fijne.", "31 december, 15 uur, dekleinekomedie.nl. Vooraf aanmelden, gratis.", "Lees ook:", "Youp van \u2019t Hek staat voor zijn laatste: \u2018Mensen snappen ironie niet meer\u2019", "Tuttigheid viert hoogtij, vindt Youp van \u2019t Hek. Zijn terugblik op 2020 staat bol van de relativering, belooft hij. Want iedereen neemt alles veel te zwaar.", "Guido Weijers: \u2018We gaan live, dan voel je de bizarre omstandigheden beter\u2019", "Corona is een plaag voor het theater, maar Guido Weijers krijgt er energie van. Hij maakt zich op voor een rauwe oudejaarsconference op een geheime locatie.", "Coronacabaret: Freek de Jonge blijft op asociale afstand, Dolf Jansen neemt geen kapje voor de mond", "Theater Carr\u00e9 in Amsterdam opent de deuren en trapt af met twee cabaretiers die de actualiteit altijd dicht op de huid zitten. Hoe hebben Freek de Jonge en Dolf Jansen de coronacrisis beleefd? Welke grappen maken ze erover, en komen die wel aan in een bijna lege zaal?"], "authors": ["Iris Pronk"], "keywords": ["zijn", "van", "afwezigheid", "irma", "dolf", "voor", "heeft", "jansen", "een", "met", "hij", "niet", "op", "ondanks", "energie", "het", "wat"], "pubDate": "2020-12-22T12:33:00Z", "publicationId": "b66cd8e4-4294-3571-bcd7-e490527f1a48"}