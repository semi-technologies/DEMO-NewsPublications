{"id": "588e8df5-72cd-369b-8c9d-0814644a9b9a", "title": "Cultuur zo dichtbij in je luie stoel, mag dat ook na corona blijven bestaan?", "url": "https://trouw.nl/opinie/cultuur-zo-dichtbij-in-je-luie-stoel-mag-dat-ook-na-corona-blijven-bestaan~b6078174/", "summary": "Uiteraard is het een andere beleving dan in het theater.\nMaar het heeft ook voordelen om vanuit je luie stoel in de huiskamer en van zo dichtbij van moderne dans te kunnen genieten.\nAls we weer naar theaters kunnen, zullen we dat zeker doen, maar ik hoop dat deze vorm ook behouden blijft.\nAls je voor zo\u2019n internetuitzending tickets hebt betaald (en dat is logisch), is dat zeer irritant.\nDaarom heb ik een kaartje gekocht voor een live videoconcert van een christelijke band.", "paragraphs": ["Heeft u ervaring met thuis online een concert of theaterstuk bekijken? Of doneert u aan het kleine theater bij u in de buurt? Lezers antwoorden verschillend op de vraag van Monic Slingerland.", "Organist", "Reeds langer volgen wij een jonge organist. Via YouTube. En sinds de uitbraak van het coronavirus doen we dat via een livestream. Met letterlijk een wereldwijd publiek. Een gift aan de organist hoort erbij. Daarmee is goede apparatuur voor een goede livestream gekocht. Elke week zitten we voor het concert. Een verademing.", "Gerhard Feddes, Rutten", "Luie stoel", "Wij kopen regelmatig kaartjes voor een online voorstelling van het Nederlands Dans Theater. Uiteraard is het een andere beleving dan in het theater. Maar het heeft ook voordelen om vanuit je luie stoel in de huiskamer en van zo dichtbij van moderne dans te kunnen genieten. Als we weer naar theaters kunnen, zullen we dat zeker doen, maar ik hoop dat deze vorm ook behouden blijft.", "Lenneke de Jager, Bergschenhoek", "Irritant", "Aanvankelijk vonden wij de live\u00adstream een geweldig idee. Vol verwachting zaten we meermaals klaar voor een online concert van het Koninklijk Concertgebouworkest of de Philharmonie Zuidnederland. We hebben glasvezel, dus dat moest prima lukken. We zijn daarvan genezen. Want wat we ook probeerden, de verbinding bleek in alle gevallen mankerend. We liepen met de laptop naar alle hoeken van het huis, zaten zowat \u00f3p het modem, maar niets hielp. Slechts fragmentarisch, met vele black-outs, krijgen we zo\u2019n concert binnen. Als je voor zo\u2019n internetuitzending tickets hebt betaald (en dat is logisch), is dat zeer irritant. Het is hoogstnoodzakelijk dat muziek, dans en theater blijven doorgaan. Maar het is steeds een offer om gedeeltes te moeten missen.", "H. Meeuws-Tonnaer, Horn", "Doneren", "Ons koor, Jubilate Deo Woudenberg, ging van live naar livestream: ons najaarsconcert is 3 oktober op 1,5 meter gezongen. Nog te beluisteren via YouTube. Die avond hebben ruim 4000 mensen gekeken en gedoneerd. Mensen hebben behoefte aan concerten en muziek in welke vorm dan ook. Zelf doneer ik regelmatig voor diverse livestream concerten.", "Bep Haanschoten, Woudenberg", "Online zie je meer", "Ik ben zeer enthousiast over online (amateur) theater. Onlangs zag ik zo het toneelstuk \u2018Pastoor Van der Loos\u2019 van regisseuse Rosanne Eschweiler. Op een klein podium in het dorpshuis in Uitgeest, maar door slimme belichting en decorwisselingen was je als kijker telkens op een andere plek. Ik zag zo meer dan als ik in de zaal had gezeten. Nu stimuleer ik in mijn woonplaats toneelgezelschappen en koren om hun voorstellingen ook live te streamen. Dit zal na corona zeker blijven bestaan.", "Job Twisk, Heiloo", "Live videoconcert", "Muziek luisteren en zingen, daar houd ik van. De maand van advent en Kerst is voor mij een muziekmaand bij uitstek. Daarom heb ik een kaartje gekocht voor een live videoconcert van een christelijke band. Ik word er nu al blij van.", "Jeanette Rodenburg - van Genderen, Zoetermeer"], "authors": ["Monic Slingerland"], "keywords": ["zo", "van", "stoel", "het", "maar", "dichtbij", "ik", "luie", "mag", "corona", "een", "ook", "je", "dat", "en", "theater", "cultuur", "voor"], "pubDate": "2020-11-25T13:03:00+01:00", "publicationId": "b66cd8e4-4294-3571-bcd7-e490527f1a48"}