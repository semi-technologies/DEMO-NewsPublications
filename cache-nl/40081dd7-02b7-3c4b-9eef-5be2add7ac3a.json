{"id": "40081dd7-02b7-3c4b-9eef-5be2add7ac3a", "title": "Trump tijdens eerste rally na verkiezingen: we gaan winnen", "url": "https://www.parool.nl/wereld/trump-tijdens-eerste-rally-na-verkiezingen-we-gaan-winnen~bc997d98/", "summary": "Trump tijdens de rally in Georgia.\nBeeld AFP\u201cWe zijn deze verkiezing aan het winnen,\u201d zei Trump tijdens een campagnebijeenkomst in Valdosta in de Amerikaanse staat Georgia.\n\u201cOp een of andere wijze vinden we altijd een manier om te winnen,\u201d voegde hij later toe.\nHet resultaat kan beslissend zijn voor de meerderheid in de Senaat, die nu nog Republikeins is.\n\u201cDe kiezers in Georgia zullen bepalen welke partij elke commissie bestuurt, ieder stuk wetgeving maakt, elke dollar van de belastingbetaler beheert,\u201d aldus Trump.", "paragraphs": ["Trump tijdens de rally in Georgia. Beeld AFP", "\u201cWe zijn deze verkiezing aan het winnen,\u201d zei Trump tijdens een campagnebijeenkomst in Valdosta in de Amerikaanse staat Georgia. \u201cOp een of andere wijze vinden we altijd een manier om te winnen,\u201d voegde hij later toe. Volgens de Republikein zijn de verkiezingen gemanipuleerd en is de overwinning van Democraat Joe Biden doorgestoken kaart. Ook beweerde Trump opnieuw dat honderdduizenden illegale stemmen zijn uitgebracht.", "Trump en zijn team hebben de aantijgingen van verkiezingsfraude nooit kunnen bewijzen. Sterker nog: justitieminister William Barr, tot dusverre een van Trumps trouwste medestanders, moest afgelopen week toegeven dat er geen bewijzen waren gevonden voor massale verkiezingsfraude.", "Senaatsrace", "Dat Trump zaterdag in Georgia sprak, was geen toeval. De president was daar om campagne te voeren voor twee Republikeinse senatoren: Kelly Loeffler en David Perdue. Die nemen het op 5 januari in een tweede stembusgang op tegen Democratische rivalen. Het resultaat kan beslissend zijn voor de meerderheid in de Senaat, die nu nog Republikeins is.", "\u201cDe kiezers in Georgia zullen bepalen welke partij elke commissie bestuurt, ieder stuk wetgeving maakt, elke dollar van de belastingbetaler beheert,\u201d aldus Trump. \u201cHeel simpel. U beslist of uw kinderen zullen opgroeien in een socialistisch land of dat ze zullen opgroeien in een vrij land.\u201d", "Nadat ook een hertelling Trump niet de gewenste meerderheid in Georgia opleverde, hebben zijn advocaten vrijdag een rechtszaak aangespannen om de uitslag ongeldig te verklaren. Dat gebeurde ook in andere staten van de VS, tot dusver zonder succes."], "authors": ["Het Parool"], "keywords": ["zullen", "eerste", "trump", "van", "verkiezingen", "georgia", "op", "winnen", "gaan", "zijn", "rally", "tijdens", "een", "dat", "te", "voor"], "pubDate": "2020-12-06T04:30:00+01:00", "publicationId": "a3002aeb-6d5a-3894-adcb-0212effbc567"}