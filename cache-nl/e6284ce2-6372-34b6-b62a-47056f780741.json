{"id": "e6284ce2-6372-34b6-b62a-47056f780741", "title": "Het merkeliaanse geduld tussen waarden en geografische ambitie", "url": "https://nrc.nl/nieuws/2020/12/16/het-merkeliaanse-geduld-tussen-waarden-en-geografische-ambitie-a4023971", "summary": "De met veto\u2019s dreigende premiers van Hongarije en Polen, omdat ze tijd winnen en hun landen niet van EU-gelden worden uitgesloten.\nBondskanselier Merkel sprak na afloop van \u201ediepe wonden\u201d tussen lidstaten en een meningsverschil dat niet kan worden \u201eweggedefinieerd\u201d.\nDe strijd om de rechtsstaat legt een ongemakkelijke waarheid bloot: de diepe spanning tussen Europa\u2019s hoogste waarden en geografische ambitie; tussen de in het Verdrag verankerde trouw aan de liberale democratie en de wens het hele continent te omspannen.\nBovendien is de Duitse handel met het viertal Polen, Hongarije, Tsjechi\u00eb en Slowakije even groot als met Frankrijk.\nEn wil het merkeliaanse geduld daadwerkelijk \u2018strategisch\u2019 zijn, dan moet intussen de financi\u00eble en politieke druk op de schenders aanhouden.", "paragraphs": ["De Europese regeringsleiders overspanden vorige week de diepe kloof inzake de rechtsstaat, dankzij een wankel bruggetje. Iedereen kon zonder gezichtsverlies naar huis. De met veto\u2019s dreigende premiers van Hongarije en Polen, omdat ze tijd winnen en hun landen niet van EU-gelden worden uitgesloten. De andere leiders, omdat toetsing op rechtsstatelijkheid behouden blijft (de inzet van West-Europa) en coronaherstelfonds plus EU-begroting van start kunnen (goed voor Zuid).", "Toch nemen spanningen toe. Publieke opinies roeren zich, het rechtsstaatdebat raakt ideologisch geladen \u2013 als clash van niet-onderhandelbare waarden. Teken aan de wand: de leiders kunnen de hete aardappel van de rechtsstaat niet langer naar de Europese Commissie of het Hof van Justitie doorschuiven, zoals ze sinds Viktor Orb\u00e1ns aantreden in 2010 liefst doen.", "De pandemie zet de zaak op scherp. Nederlandse en andere West-Europese kiezers die afgelopen voorjaar aarzelden om het getroffen Zuid-Europa financieel te hulp te schieten, kregen te horen: \u201eEuropa gaat niet alleen over geld, maar ook over waarden.\u201d Dat moet dan wel kloppen. Het versterkt de eis dat EU-subsidies niet in corrupte zakken verdwijnen.", "Bondskanselier Merkel sprak na afloop van \u201ediepe wonden\u201d tussen lidstaten en een meningsverschil dat niet kan worden \u201eweggedefinieerd\u201d. Voor haar critici heeft de EU met dit compromis haar \u201edemocratische ziel\u201d verkocht.", "De strijd om de rechtsstaat legt een ongemakkelijke waarheid bloot: de diepe spanning tussen Europa\u2019s hoogste waarden en geografische ambitie; tussen de in het Verdrag verankerde trouw aan de liberale democratie en de wens het hele continent te omspannen. De belofte van \u20181989\u2019 was dat beide tegelijk kon; een democratisch \u00e9n verenigd Europa. Na hun burgeropstanden zouden ex-communistische Oost-Europese landen \u2018net als wij\u2019 worden. In dat proces stoorden meningsverschillen of vertragingen niet, zolang de hoofdbeweging de goede kant op ging.", "Al in 2014 bruuskeerde Orb\u00e1n deze visie met de uitspraak dat hij van Hongarije een \u201eilliberale democratie\u201d wil maken (een contradictie, want zonder machtenscheiding en individuele vrijheden geen democratie). Maar deze provocatie is door de rest van Europa nimmer beantwoord. Niemand kon of wilde de economische of politieke prijs betalen om de aspirant-autocraat een halt toe te roepen. Noorwegen daarentegen, geen EU-lid, bevroor vanaf 2014 al w\u00e9l honderden miljoenen euro\u2019s aan bilaterale fondsen voor Hongarije en, recenter, Polen.", "De spanning tussen democratische grondwaarden en geopolitieke aspiraties is zeer sterk voelbaar in Duitsland. Op respect voor grondrechten rust het naoorlogse zelfbeeld van de Bondsrepubliek. Maar het te boven komen van Europa\u2019s Oost-West-breuklijn \u2013 die tijdens de Koude Oorlog ook een Duitse deling was \u2013 is eveneens staatsreligie. Bovendien is de Duitse handel met het viertal Polen, Hongarije, Tsjechi\u00eb en Slowakije even groot als met Frankrijk.", "Afgelopen september filosofeerde premier Rutte in de Tweede Kamer vrijelijk over een Unie \u201ezonder Polen en Hongarije\u201d. Ook in Parijs zou je zo\u2019n geluid kunnen horen, bijvoorbeeld inzake Schengen. In Berlijn is het ondenkbaar.", "Geen toeval dat de Duitse bondskanselier, die de gesprekken met Orb\u00e1n en Morawiecki leidde, voor de top inzette op continentale eenheid en de krassen op haar liberale blazoen op de koop toe nam. Merkel is de enige \u2018westelijke\u2019 EU-leider die beide oostelijke dwarsliggers respect inboezemt, aangezien ook zij in een communistische dictatuur opgroeide.", "Het is bekend hoe Merkel, door die ervaring gevormd, met onprettige toestanden omgaat: zij gokt op de toekomst en noemt het \u201estrategisch geduld\u201d. In haar visie is het compromis over de rechtsstaat geen loochening van de Europese waarden, maar de manier om de hoop levend te houden voor de toekomst.", "Europa\u2019s situatie vandaag lijkt eigenaardig veel op die van de jonge Verenigde Staten tussen de Onafhankelijkheidsverklaring van 1776 en de Burgeroorlog van 1861-1865, die een einde maakte aan slavernij in de zuidelijke Staten. Evenals in de VS kan het twee of drie generaties duren voor de spanning tussen principes en continentale eenheid is opgelost, te meer daar de EU niet ten oorlog zal trekken, \u00e0 la president Lincoln, om waarden-schendende staten in het gelid te krijgen.", "Toch is de stilte doorbroken. De Europese leiders beginnen het dilemma in het gezicht te zien. En wil het merkeliaanse geduld daadwerkelijk \u2018strategisch\u2019 zijn, dan moet intussen de financi\u00eble en politieke druk op de schenders aanhouden. Roep niet om \u2018Polexit\u2019 of \u2018Huxit\u2019, maar bied perspectief aan democratische krachten in Polen en Hongarije.", "Luuk van Middelaar is politiek filosoof, historicus en hoogleraar EU-recht (Leiden).", "NRC Europa Onze EU-correspondenten over belangrijke voorstellen tot relletjes uit de wandelgangen Inschrijven", "Een versie van dit artikel verscheen ook in NRC Handelsblad van 16 december 2020"], "authors": ["Luuk Van Middelaar", "Leestijd Minuten"], "keywords": ["van", "tussen", "merkeliaanse", "die", "geografische", "niet", "een", "en", "waarden", "te", "geduld", "ambitie", "op", "voor", "met", "het"], "pubDate": "2020-12-16T00:00:00Z", "publicationId": "523804ef-c522-3326-9bed-36886aac98cb"}