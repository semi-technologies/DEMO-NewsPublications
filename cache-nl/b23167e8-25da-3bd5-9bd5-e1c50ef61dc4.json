{"id": "b23167e8-25da-3bd5-9bd5-e1c50ef61dc4", "title": "Dit zijn de regels met Kerst in de rest van Europa", "url": "https://www.ewmagazine.nl/buitenland/achtergrond/2020/12/dit-zijn-de-regels-met-kerst-in-de-rest-van-europa-792475/", "summary": "Er komt ook een avondklok die zal gelden van 22:00 uur tot 05.00 uur in de ochtend.\nIn de rest van het land is uitsluitend afhalen toegestaan.\nAttilio Fontana, de gouverneur van het noordelijke Lombardije, noemde de nieuwe regels \u2018waanzin\u2019.\nHet doel hiervan is het opsporen van Franse wintersporters van en onderweg naar buitenlandse skigebieden in met name Zwitserland en Spanje waar de pistes openblijven.\nVanaf 15 december geldt er een avondklok in Frankrijk van 21.00 uur tot 7.00 uur.", "paragraphs": ["Het kabinet maakt dinsdag 8 december de maatregelen bekend die voor alle Nederlanders zullen gelden tijdens de feestdagen. De verwachting is niet dat er wordt versoepeld, want ook vandaag steeg het aantal gevallen weer. Er waren 7.134 nieuwe coronabesmettingen. Hoe zit dat in de landen om ons heen?", "1. Itali\u00eb", "Itali\u00eb verbiedt tussen 21 december 2020 en 7 januari 2021 alle reizen tussen de regio\u2019s in het land. Er komt ook een avondklok die zal gelden van 22:00 uur tot 05.00 uur in de ochtend.", "In sommige regio\u2019s mogen restaurants de deuren openen tot 18.00 uur. In de rest van het land is uitsluitend afhalen toegestaan. Skipistes zijn gesloten tot 7 januari.", "Het gaat slecht met het aantal coronabesmettingen en -doden in Itali\u00eb. Op 3 december meldde het land nog het grootste aantal sterfgevallen ooit op \u00e9\u00e9n dag: 993.", "\u2018Als we onze aandacht nu verslappen staat de derde golf voor de deur,\u2019 zei Gezondheidsminister Roberto Speranza woensdag 2 december in het parlement. Itali\u00eb vreest voor een derde golf voor de tweede goed en wel voorbij is. Boven op de regionale reisverboden mogen Italianen op Eerste Kerstdag, Tweede Kerstdag en Nieuwjaarsdag hun gemeente niet verlaten. Lokale overheden hebben felle kritiek op de maatregelen geuit, omdat zij vinden dat ze te weinig inspraak hebben gehad. De maatregelen laten in hun ogen te weinig ruimte voor de behoeften van families. Attilio Fontana, de gouverneur van het noordelijke Lombardije, noemde de nieuwe regels \u2018waanzin\u2019.", "2. Frankrijk", "Frankrijk gaat willekeurige grenscontroles uitvoeren tijdens de kerstvakantie. Het doel hiervan is het opsporen van Franse wintersporters van en onderweg naar buitenlandse skigebieden in met name Zwitserland en Spanje waar de pistes openblijven.", "\u2018Het doel is om te voorkomen dat Franse burgers besmet raken,\u2019 zei premier Jean Castex woensdag 2 december. Terugkerende vakantiegangers riskeren een week quarantaine.", "De skioorden in Frankrijk zijn technisch gezien wel open tijdens Kerst. Maar alle infrastructuur (skiliften, tourbussen, bars en restaurants) is gesloten.", "Castex benadrukte woensdag dat \u2018de onderhandelingen met Zwitserland en Spanje doorgaan\u2019 over het wel of niet toelaten van Franse wintersporters op de pistes.", "Het Nederlandse Ministerie van Buitenlandse Zaken hanteert sinds oktober een oranje reisadvies voor heel Frankrijk. Dat betekent dat niet-noodzakelijke reizen naar Frankrijk afgeraden worden. Dit geldt ook voor reizen naar een tweede (vakantie)huis. Reizigers uit Frankrijk moeten bij terugkomst 10 dagen in thuisquarantaine.", "Vanaf 15 december geldt er een avondklok in Frankrijk van 21.00 uur tot 7.00 uur. Behalve op 24 december en 31 december. De Franse overheid raadt aan om tijdens de feestdagen met maximaal 6 mensen aan tafel te gaan. Dat is zonder de kinderen mee te tellen. Priv\u00e9bijeenkomsten moeten tot een minimum beperkt blijven. De horeca is nog altijd gesloten in Frankrijk."], "authors": [], "keywords": ["tot", "van", "dit", "regels", "frankrijk", "het", "op", "met", "zijn", "uur", "een", "kerst", "en", "dat", "europa", "rest", "voor"], "pubDate": "2020-12-07T16:03:31+00:00", "publicationId": "092941c0-de6d-3237-8658-2bffe5811195"}