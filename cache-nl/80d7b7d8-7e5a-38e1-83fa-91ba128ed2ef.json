{"id": "80d7b7d8-7e5a-38e1-83fa-91ba128ed2ef", "title": "Zo maak je spruitjes een stuk minder bitter", "url": "https://www.parool.nl/ps/zo-maak-je-spruitjes-een-stuk-minder-bitter~bd8f75df/", "summary": "Mishandeld en wel belandden ze op mijn bord, waarna ik ze kokhalzend naar binnen werkte.\nSpruiten zijn een populaire groente voor op de kersttafel en het leek me goed op deze plek nog wat advies mee te geven.\nHet blakeren geeft ze een rokerige smaak \u00adwaardoor ze geschikt zijn voor een vegavariant.\nZo zijn ze een stuk minder bitter dan als je ze kookt.\nOverigens zijn spruiten vandaag de dag sowieso minder bitter dan de exemplaren die ik in de jaren tachtig at.", "paragraphs": ["Samuel Levi Beeld Sjoukje Bierma", "Spruitjes zijn de knoppen van de spruitkool, die groeien aan een dikke stam en voorkomen in mijn vroegste herinneringen. Mijn oppas, tante Jo, legde spruiten op een opengevouwen krant waarna ik met mijn kleine handjes en een bot aardappelmesje de buitenste, wat bruin gekleurde blaadjes los pulkte en vervolgens het kontje eraf sneed. Ik zat op mijn knie\u00ebn aan tafel. We bespraken mijn schooldag. Allemaal reuzegezellig.", "Vervolgens krijgt die herinnering een bittere wending. Die spruiten verdwenen in een emaillen pannetje en werden zo lang gekookt dat ze strontjegaar in hun eigen troebele kookvocht lagen te stinken. Mishandeld en wel belandden ze op mijn bord, waarna ik ze kokhalzend naar binnen werkte. Tante Jo was lief doch streng en er was geen discussie mogelijk. Ik moest en zou mijn bord leegeten.", "Beeld Emma Levie", "Dat tante Jo de spruiten zo lang kookte, had te maken met het feit dat haar culinaire handboek, een vroege editie van de Wann\u00e9e uit de jaren dertig, zo\u2019n twintig tot \u00addertig minuten kooktijd voorschreef. Ook de Wann\u00e9e begreep dat het afnemende enthousiasme voor spruiten misschien iets te maken had met deze toetakeling, want in latere edities werd de kooktijd bijgesteld naar tussen de tien en vijftien minuten. Ook dat doet spruiten wat mij betreft weinig goeds.", "Spruiten zijn een populaire groente voor op de kersttafel en het leek me goed op deze plek nog wat advies mee te geven. Zelf blancheer ik spruitjes graag, om ze daarna aan te bakken met uitjes en spek. Of ik bak ze in een knetterhete pan totdat ze bijna gaan blakeren \u2013 zoals in het recept hieronder. Het blakeren geeft ze een rokerige smaak \u00adwaardoor ze geschikt zijn voor een vegavariant. Met amandelen en ingemaakte citroen bijvoorbeeld. Zo zijn ze een stuk minder bitter dan als je ze kookt.", "Overigens zijn spruiten vandaag de dag sowieso minder bitter dan de exemplaren die ik in de jaren tachtig at. Een slimme Nederlandse plantveredelaar wist in 1990 een minder bittere spruitvariant te kweken."], "authors": ["Samuel Levie"], "keywords": ["ik", "stuk", "maak", "zo", "zijn", "mijn", "spruitjes", "en", "een", "ze", "spruiten", "minder", "te", "op", "bitter", "het", "je"], "pubDate": "2020-12-22T09:01:32Z", "publicationId": "a3002aeb-6d5a-3894-adcb-0212effbc567"}