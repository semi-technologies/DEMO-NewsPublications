{"id": "e1cfadcc-b6dd-3963-b7bb-79c8486108b4", "title": "Drievoudig kampioen Knegt krijgt laatste ticket voor EK shorttrack", "url": "https://nu.nl/schaatsen/6100899/drievoudig-kampioen-knegt-krijgt-laatste-ticket-voor-ek-shorttrack.html", "summary": "De kampioen van 2012, 2015 en 2018 heeft vrijdag van de selectiecommissie van schaatsbond KNSB het laatste individuele ticket gekregen.\nItzhak de Laat en Dylan Hoogerwerf waren door hun goede prestaties bij respectievelijk de Invitation Cup en het NK allround shorttrack al zeker van kwalificatie voor het EK.\nDe 31-jarige Knegt liep twee jaar geleden ernstige brandwonden op bij het aansteken van een houtkachel en is nog steeds aan het terugkomen.\nOp de 500 meter (tweede) en de 1.000 meter (derde) stond Knegt op het podium.\nRoutinier Daan Breeuwsma eindigde bij het laatste EK als zevende, maar is nu niet geselecteerd.", "paragraphs": ["Sjinkie Knegt kan over twee weken in het Poolse Gdansk voor zijn vierde Europese shorttracktitel gaan. De kampioen van 2012, 2015 en 2018 heeft vrijdag van de selectiecommissie van schaatsbond KNSB het laatste individuele ticket gekregen.", "Itzhak de Laat en Dylan Hoogerwerf waren door hun goede prestaties bij respectievelijk de Invitation Cup en het NK allround shorttrack al zeker van kwalificatie voor het EK.", "De 31-jarige Knegt liep twee jaar geleden ernstige brandwonden op bij het aansteken van een houtkachel en is nog steeds aan het terugkomen. Hij toonde de afgelopen weken bij de nationale shorttracktoernooien echter voldoende vorm om de derde EK-plek te krijgen.", "De Fries boekte begin december bij de Invitation Cup zijn eerste overwinning in ruim twee jaar tijd door de 1.000 meter te winnen. Afgelopen weekend werd hij achter Hoogerwerf en het jonge duo Jens van 't Wout en Friso Emons vierde bij het NK, maar dat kwam vooral doordat hij zich niet plaatste voor de finale van de 1.500 meter. Op de 500 meter (tweede) en de 1.000 meter (derde) stond Knegt op het podium.", "Knegt werd vorig jaar niet geselecteerd voor het EK. De titel ging toen naar de Hongaar Shaoang Liu. De Laat was de beste Nederlander op plek vier.", "Routinier Daan Breeuwsma eindigde bij het laatste EK als zevende, maar is nu niet geselecteerd. De twee extra plekken voor de relay gaan naar Van 't Wout en Emons.", "Nederlandse selectie EK shorttrack Mannen: Itzhak de Laat, Dylan Hoogerwerf en Sjinkie Knegt (individueel), Jens van 't Wout en Friso Emons (alleen relay)", "Vrouwen: Suzanne Schulting, Xandra Velzeboer en Selma Poutsma (individueel), Rianne de Vries en Georgie Dalrymple (alleen relay)", "Debuut voor Velzeboer", "Bij de vrouwen was alleen titelverdedigster Suzanne Schulting al zeker van een EK-ticket. Debutant Xandra Velzeboer (19) en Selma Poutsma (21) mogen ook meedoen aan het individuele toernooi.", "Rianne de Vries en Georgie Dalrymple gaan mee voor de aflossing. De ervaren Yara van Kerkhof is reserve.", "Het EK, de eerste internationale shorttrackwedstrijd in bijna een jaar tijd, duurt van 22 tot en met 24 januari."], "authors": ["Door"], "keywords": ["krijgt", "laatste", "van", "twee", "ticket", "voor", "kampioen", "en", "jaar", "bij", "knegt", "drievoudig", "meter", "shorttrack", "op", "het", "ek"], "pubDate": null, "publicationId": "4d7a0f80-7953-388c-9af8-e7a437b5632e"}