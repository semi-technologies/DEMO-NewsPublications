{"id": "31b85a65-fa7e-308b-a9d2-359ece47ee56", "title": "Deze fluwelen ma\u00efssoep is de Rolls Royce onder de troostende soepen", "url": "https://trouw.nl/rubrieken/deze-fluwelen-maissoep-is-de-rolls-royce-onder-de-troostende-soepen~bc4fc3f9/", "summary": "En: het gaat heus wel weer over.\nDus toog ik met een lieve vriendin naar de dichtstbijzijnde, fantastische ramenshop en bestelde de grootste kom dampende troost die ze hebben.\nVandaag vond ik in \u2018Salt, fat, acid, heat\u2019 van de Amerikaanse chef Samin Nosrat een recept voor de Rolls Royce onder de troostende soepen: ma\u00efssoep.\nIk maakte er een van 2 jalape\u00f1o\u2019s, 2 bosjes koriander, 3 sjalotjes, 3 lente-uien, sap van 1 limoen en 100 ml neutrale olie.\nReken dan alleen niet op het troostende effect.", "paragraphs": ["Ik was deze week nogal week. Nachtje piekeren zus, dagje zelfkastijding zo. Traantje hier, traantje daar. Dat hoort erbij, zeggen ze dan. En: het gaat heus wel weer over. Maar wat moet ik in de tussentijd? Het beste recept: rust, goed voor mezelf zorgen en soep. Want soep doet niet alleen goede dingen voor mensen met griep, soep troost ook mensen met geroerd gemoed en gekwelde geest.", "Dus toog ik met een lieve vriendin naar de dichtstbijzijnde, fantastische ramenshop en bestelde de grootste kom dampende troost die ze hebben. Troost met zachte plakken varkensvlees bovenop, zoete knapperige ma\u00efskorrels en een flinke klont smeltende boter. Zie dan nog maar eens verdrietig te blijven.", "Terwijl zij kalm luisterde en slurpte tegelijk, deed ik tussen het slurpen en snikken door mijn verhaal. Aan het eind van de kom voelde mijn hart een stuk heler.", "De dag daarna liet ik me troosten door mijn zelfgemaakte sobanoedelsoep met eend en yuzu-kliekje van mijn vaders 75ste verjaardag, waar ook al menig traantje gepinkt was.", "Vandaag vond ik in \u2018Salt, fat, acid, heat\u2019 van de Amerikaanse chef Samin Nosrat een recept voor de Rolls Royce onder de troostende soepen: ma\u00efssoep. Uit een paar nederige ingredi\u00ebnten - ma\u00efs, boter, ui, water, zout - ontstaat als je de tijd neemt een fantastisch luxe, fluwelige soep. Eetbare aaibaarheid. Knuffelbare vloeistof. Dampende genezing. Vloerverwarming voor je hart. De soep sloeg een arm om me heen en fluisterde: \u2018Rustig aan, komt goed\u2019. En ja, het is al goed.", "Fluwelen ma\u00efssoep", "(voor 6 \u00e0 8 personen)", "\u2022 8 ma\u00efskolven, bladeren en draden verwijderd", "\u2022 100 gram roomboter", "\u2022 2 middelgrote uien, gesnipperd", "\u2022 zout", "Bereiding", "Snij de topjes van de ma\u00efs. Leg een theedoek op het aanrecht. Hou op de theedoek met een hand de ma\u00efskolf rechtop; met de andere hand snij je de korrels van de kolf. Gebruik een lekker scherp mes en snij zo dicht mogelijk langs de kolf zodat er geen kostelijke ma\u00efs verloren gaat.", "Doe de kale kolven in een soeppan en giet er 2 liter water bij. Verhit en laat 10 minuten koken. Gooi kolven weg en zet bouillon apart.", "Zet de pan weer op het vuur, smelt de boter en voeg uien toe. Zet het vuur vrij laag en bak de uien in 20 minuten zacht en doorschijnend. Hou ze goed in de gaten en roer regelmatig, want ze mogen absoluut niet bruin worden.", "Voeg ma\u00efskorrels toe en bak 5 minuten, tot ze iets donkerder geel zijn. Schenk er zo veel bouillon bij dat ze onder water staan. Proef en breng op smaak met zout; niet te zuinig. Laat 15 minuten zacht koken. Blender dan tot een fluwelige textuur. Misschien moet er wat extra bouillon bij. Proef ook of er nog wat zout bij moet.", "Serveer direct. Liefst gegarneerd met spicy salsa. Ik maakte er een van 2 jalape\u00f1o\u2019s, 2 bosjes koriander, 3 sjalotjes, 3 lente-uien, sap van 1 limoen en 100 ml neutrale olie. Werkt ook perfect op koude ma\u00efssoep. Reken dan alleen niet op het troostende effect.", "Liesbeth Maliepaard, Charlotte Kleyn, Fow Pyng Hu, Samuel Levie en Merijn Tol vertellen in deze rubriek verhalen achter het eten, compleet met recept."], "authors": ["Liesbeth Maliepaard"], "keywords": ["van", "rolls", "deze", "royce", "soep", "ma\u00efssoep", "troostende", "fluwelen", "met", "het", "op", "ik", "onder", "een", "en", "ze", "soepen", "er"], "pubDate": "2020-11-23T08:07:00+01:00", "publicationId": "b66cd8e4-4294-3571-bcd7-e490527f1a48"}