{"id": "7dd79521-7acb-33a3-b906-f346629a543e", "title": "De Kleine Komedie overvallen door succes adventskalender", "url": "https://volkskrant.nl/cultuur-media/de-kleine-komedie-overvallen-door-succes-adventskalender~b462e8fb/", "summary": "Yentl & De Boer in De Kleine Komedie Adventskalender.\nYentl en De Boer zitten in het vakje van 2 december van de adventskalender van de Kleine Komedie, die vorige week online is verschenen.\nDirecteur Vivienne Ypma van de Kleine Komedie grinnikt.\nMaar die van De Kleine Komedie loopt door tot 1 januari, omdat alle artiesten die door Ypma werden benaderd ook daadwerkelijk besloten mee te doen.\nDe Kleine Komedie werd overvallen door het succes.", "paragraphs": ["Yentl & De Boer in De Kleine Komedie Adventskalender.", "\u2018Wij deden drie zoenen, bij binnenkomst en bij vertrek. Ja, nu klinkt dat gek.\u2019 Yentl Schieman en Christine de Boer zingen hun komisch weemoedige lied Aanraking fraai tweestemmig, begeleid door accordeon en gitaar. Achter hen wordt het verlaten rode pluche van De Kleine Komedie in Amsterdam sfeervol verlicht. Yentl en De Boer zitten in het vakje van 2 december van de adventskalender van de Kleine Komedie, die vorige week online is verschenen. Elke dag opent \u2019s middags om 12 uur een nieuw vakje, met een korte (gratis) bijdrage van steeds een andere artiest. In de zes dagen sinds 1 december is de kalender al ruim 640 duizend keer bekeken.", "Brigitte Kaandorp en Theo Nijland beten op 1 december het spits af, en daarna volgden onder anderen Ricky Koole en Paul de Munnik, Martijn Kardol, en Erik van Muiswinkel als een chagrijnige, zuipende Sinterklaas (in het vakje van 5 december). Directeur Vivienne Ypma van de Kleine Komedie grinnikt. \u2018Ja, het is voor ieder wat wils.\u2019", "De adventskalender was Ypma\u2019s idee, en werd mogelijk dankzij een \u2018genereuze gift van een anonieme donateur\u2019. Toevallig had het Amsterdamse theater eerder dit jaar al ge\u00efnvesteerd in de techniek voor livestreams en registraties, met onder meer de aanschaf van vier gloednieuwe camera\u2019s. Ypma wilde in deze extra donkere decembermaand graag iets doen voor het trouwe Komedie-publiek, voor de medewerkers van het theater en natuurlijk voor de artiesten, die dit jaar, in haar woorden, geen \u2018rooie rotcent\u2019 verdienen. \u2018Vooral voor cabaretiers is het nu zuur. Die krijgen geen subsidie en komen ook niet voor een speciale tegemoetkoming in aanmerking, maar er zijn wel muzikanten, technici en impresario\u2019s van hen afhankelijk. Dat clubje mensen kan nergens aankloppen en ik vond het belangrijk om ook iets voor hen te doen.\u2019", "Normaal gesproken telt een adventskalender 24 vakjes, en telt af tot kerstavond. Maar die van De Kleine Komedie loopt door tot 1 januari, omdat alle artiesten die door Ypma werden benaderd ook daadwerkelijk besloten mee te doen. Haar adventskalender XL telt dus 32 vakjes en dito acts, soms vooraf opgenomen, soms te zien via livestream. Ypma: \u2018Bij een livestream maken we \u2019s middags bekend hoe laat die dezelfde avond te zien is.\u2019", "Dankzij de donateur krijgen alle artiesten een honorarium, terwijl de kalender gratis is. E\u00e9n artiest krijgt duizend euro, een duo vijftienhonderd en een trio samen tweeduizend euro. Het feit dat het publiek echt een cadeautje krijgt van het theater valt heel goed, zegt Ypma. De Kleine Komedie werd overvallen door het succes. \u2018Vooral \u2019s avonds na het eten kan onze site de enorme bezoekersaantallen niet aan. De behoefte hieraan is blijkbaar erg groot.\u2019", "Nu dit initiatief zo\u2019n succes is, broedt Ypma op manieren om het voort te zetten, en er idealiter in de toekomst ook iets mee te verdienen. \u2018Het is voor ons een interessant platform. Beginnende artiesten kunnen op deze manier bijvoorbeeld meteen een veel groter publiek aanboren.\u2019 Want ook Ypma beseft dat het nog wel even zal duren voor we terug kunnen naar het oude normaal. Naar die tijd, aldus Yentl en De Boer, \u2018toen je nog mocht zoenen op de mond. Toen er nog aanraking bestond.\u2019"], "authors": ["Herien Wensink"], "keywords": ["succes", "van", "het", "adventskalender", "voor", "die", "ypma", "een", "en", "komedie", "overvallen", "te", "door", "kleine"], "pubDate": "2020-12-06T19:06:07+01:00", "publicationId": "1a359314-37ee-33a8-8de7-301d3eb2ed28"}