{"id": "10baa496-a721-3512-a2b5-ea04a36403c3", "title": "Albert Heijn opent onbemande supermarktjes in kantoren", "url": "https://volkskrant.nl/nieuws-achtergrond/albert-heijn-opent-onbemande-supermarktjes-in-kantoren~baa0f53f/", "summary": "Klanten gebruiken de zelfscanner in een filiaal van Albert Heijn.\nDoor de coronacrisis is een aantal trends versneld, zegt een woordvoerder van Albert Heijn: \u2018Mensen gaan straks flexibeler en gespreid naar kantoor.\nHet plan van Albert Heijn past bij de concurrentiestrijd tussen supermarktketens.\nAlbert Heijn zoekt naar nieuwe markten om de grootste te blijven.\nEerder dit jaar ging Albert Heijn samenwerkingen aan met tankstation BP en cateraar Albron.", "paragraphs": ["Klanten gebruiken de zelfscanner in een filiaal van Albert Heijn. Beeld ANP", "De twintig huidige filialen van Foodie\u2019s in Nederlandse kantoorpanden worden omgedoopt tot \u2018Albert Heijn To Go\u2019, en daar komen er nog tachtig bij. Door de coronacrisis is een aantal trends versneld, zegt een woordvoerder van Albert Heijn: \u2018Mensen gaan straks flexibeler en gespreid naar kantoor. Op elk moment van de dag moeten ze dan wat kunnen eten en drinken. De To Go-winkels kunnen 24 uur per dag open zijn en op verschillende plekken in kantoorpanden op maat worden gebouwd.\u2019", "Albert Heijn lijkt hiermee de concurrentie aan te gaan met cateraars en kantines. Maar volgens het bedrijf kan het ook worden gezien als een aanvulling; de supermarktketen staat open voor samenwerkingen met cateraars. Ook Ruud Balj\u00e9, voorzitter van de Verenigde voor Ondernemende Contract Cateraars (VOCC), denkt dat de AH To Go een aanvulling kan zijn op het aanbod van cateraars: \u2018Er zit toegevoegde waarde in de ontwikkeling van producten en onbemande kassa\u2019s van Albert Heijn. Maar de bestaande cateraar biedt menselijk contact, dat is heel belangrijk en misschien na de coronacrisis nog wel belangrijker.\u2019 Hij denkt dat tussen cateraars en To Go-winkels een \u2018unieke samenwerking\u2019 kan ontstaan.", "Het plan van Albert Heijn past bij de concurrentiestrijd tussen supermarktketens. Jumbo groeide de afgelopen tien jaar van 174 naar 637 winkels. Daarmee heeft de supermarktketen 21 procent van het marktaandeel in handen. Maar ook onlinesupermarkt Picnic heeft in gebieden waar het langer dan een jaar actief is een hoger aandeel op de onlinemarkt dan Albert Heijn, blijkt uit cijfers van marktonderzoeker GfK. Albert Heijn zoekt naar nieuwe markten om de grootste te blijven. Met een marktaandeel van 35 procent is de keten zowel online als offline nog de grootste. Eerder dit jaar ging Albert Heijn samenwerkingen aan met tankstation BP en cateraar Albron."], "authors": ["Birk Heijkants"], "keywords": ["van", "heijn", "albert", "een", "en", "kantoren", "onbemande", "opent", "supermarktjes", "op", "worden", "cateraars", "met", "het"], "pubDate": "2020-12-10T15:42:29Z", "publicationId": "1a359314-37ee-33a8-8de7-301d3eb2ed28"}