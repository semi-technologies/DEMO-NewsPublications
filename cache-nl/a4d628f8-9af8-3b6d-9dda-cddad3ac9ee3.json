{"id": "a4d628f8-9af8-3b6d-9dda-cddad3ac9ee3", "title": "Waar hebben spruitjes hun imagoprobleem aan te danken?", "url": "https://www.parool.nl/ps/waar-hebben-spruitjes-hun-imagoprobleem-aan-te-danken~b4bb35fb/", "summary": "Beeld Shutterstock\u2018Spruitjes drijven de blijmoedigste kleinen gillend de gang op en het portiek in,\u2019 schreef Allerhande in 1961.\nWaar hebben deze minikooltjes dit imagoprobleem aan te danken?\n\u201cMet het product zelf heeft het eigenlijk niets te maken,\u201d zegt Bob Cramwinckel, oprichter van het Centrum voor Smaakonderzoek.\nVanaf dat moment vergelijk je alles met die smaak.\u201d En zowel de smaak van spruitjes (bitter) als de structuur (vezelachtig) staan haaks op die van zachte, zoete melk.\nBeschrijf juist wat kort koken, roomboter en een beetje karamelliseren al niet kan doen.", "paragraphs": ["Beeld Shutterstock", "\u2018Spruitjes drijven de blijmoedigste kleinen gillend de gang op en het portiek in,\u2019 schreef Allerhande in 1961. Dat daarin weinig veranderd is, werd onlangs duidelijk toen een bericht van de gemeente, over het vieren van Sint-Maarten in coronatijd, meer aandacht kreeg dan het feest zelf. Vervang het snoep eens door groenten, stond op de site. Worteltjes werden genoemd, en radijsjes, maar waar mensen pas echt over vielen was de suggestie van spruiten. Waar hebben deze minikooltjes dit imagoprobleem aan te danken?", "\u201cMet het product zelf heeft het eigenlijk niets te maken,\u201d zegt Bob Cramwinckel, oprichter van het Centrum voor Smaakonderzoek. \u201cWel met onze smaakontwikkeling.\u201d En daarin maken spruiten volgens hem een lastige start. Smaak wordt namelijk voor een groot deel bepaald door herkenning en de allereerste referentie die we hebben is (moeder)melk. \u201cDaar krijgen we een goed gevoel bij. Je weet als baby al: dit neemt de honger weg, hiervan ga ik lekker slapen. Vanaf dat moment vergelijk je alles met die smaak.\u201d En zowel de smaak van spruitjes (bitter) als de structuur (vezelachtig) staan haaks op die van zachte, zoete melk.", "Dan is er nog de geur. Volgens een Allerhande uit 1984 haalt zelfs de grootste liefhebber van spruitjes zijn neus op \u2018voor die akelige kooklucht, die uren in huis kan \u00adblijven hangen\u2019. De spruitjeslucht schopte het zelfs tot symbool van de Nederlandse kleinburgerlijke bekrompenheid in de jaren vijftig. \u201cZe waren goedkoop en werden veel gegeten in gezinnen waar weinig geld en culinair talent was,\u201d zegt de smaakexpert.", "Zulke associaties maken spruitjes volgens hem niet \u00adaantrekkelijker. Naast herkenning is een goed verhaal belangrijk in het proces van iets lekker gaan vinden. \u201cDenk aan wijn. Dat vindt ook niemand lekker na de eerste slok, maar omdat er een aantrekkelijk beeld omheen is gecre\u00eberd, leer je het lekker te vinden.\u201d", "De weerstand tegen de bittere smaak heeft er al voor gezorgd dat er zoetere varianten zijn ontwikkeld, maar spruitjes hebben ook een positiever verhaal nodig, zegt Cramwinckel. Benadruk bijvoorbeeld hoe gezond en vol vezels en \u00advitamine C ze zitten. En begin een recept niet met: zo maak je spruitjes w\u00e9l lekker. Beschrijf juist wat kort koken, roomboter en een beetje karamelliseren al niet kan doen.", "In de Verenigde Staten werkt het. Volgens een bericht van Trouw uit 2019 is de groente er zelfs hip. \u201cDaar kennen ze het verhaal van de spruitengeur niet,\u201d aldus de laatste winnaar van de Elfstedentocht en spruitjeskweker Henk Angenent. Kijk ook naar wat er met boerenkool gebeurde toen ze dat in de VS ontdekten, plotseling zaten we hier allemaal aan de \u2018kale\u2019-salade. Dat het spruitjestij kan keren bewezen bovendien \u2018vergeten groenten\u2019 aardpeer en pastinaak. En als zelfs \u00adschorseneren een comeback kan maken, dan verdient ons gedemoniseerde spruitje toch ook een kans."], "authors": ["Laura Obdeijn"], "keywords": ["aan", "imagoprobleem", "van", "waar", "het", "die", "spruitjes", "lekker", "zelfs", "danken", "een", "te", "en", "dat", "er", "hun", "hebben"], "pubDate": "2020-12-01T15:00:43+01:00", "publicationId": "a3002aeb-6d5a-3894-adcb-0212effbc567"}