{"id": "edfb9c40-2af1-3e09-9352-4176c44c89f6", "title": "Onderzoek politie: \u2019Hond Tommy werd n\u00edet afgetuigd\u2019", "url": "https://www.telegraaf.nl/nieuws/827413370/onderzoek-politie-hond-tommy-werd-niet-afgetuigd", "summary": "Volgens het onderzoek is \u2019geen onnodig en buitensporig geweld\u2019 gebruikt.\nTijdens de mishandeling, in de nacht van 8 op 9 februari, zat het dier aangelijnd.\nOp camerabeelden zou te zien zijn dat agenten het dier meermaals, en dus mogelijk onnodig vaak, hebben getaserd.\nDe dierenarts had eerder in een rapport geschreven dat hij zes taserpeilen vond \u2013 waarvan \u00e9\u00e9n in het oog.\nHet onderzoek van bureau Veiligheid, Integriteit en Klachten (VIK) \u2013 van de politie zelf \u2013 vond geen ongeoorloofde zaken.", "paragraphs": ["Dat schrijft De Gelderlander. Volgens het onderzoek is \u2019geen onnodig en buitensporig geweld\u2019 gebruikt. De agenten handelden \u2019conform de geweldsinstructies\u2019.", "Tijdens de mishandeling, in de nacht van 8 op 9 februari, zat het dier aangelijnd. Op camerabeelden zou te zien zijn dat agenten het dier meermaals, en dus mogelijk onnodig vaak, hebben getaserd. De dierenarts had eerder in een rapport geschreven dat hij zes taserpeilen vond \u2013 waarvan \u00e9\u00e9n in het oog. Een haaktand die ontbrak, \u2019moet met zeer grote en brute kracht verwijderd zijn\u2019, stond er.", "De familie was razend. \u201eIk trof \u00e9\u00e9n bloedbad aan. Het was te gruwelijk voor woorden. Ze hebben doelbewust in het hoofd geschoten\u201d, vertelt Cher, dochter van de familie in een korte film.", "\u201eHet is betreurenswaardig dat de hond gewond is geraakt\u201d, reageert politiechef Remmert Heuff, ook hondenbezitter. Het onderzoek van bureau Veiligheid, Integriteit en Klachten (VIK) \u2013 van de politie zelf \u2013 vond geen ongeoorloofde zaken. \u201eHet was een vechthond die agressief en opgefokt overkwam. Hij is daarom getaserd. Ongelukkig genoeg is het pijltje in zijn oog terecht gekomen\u201d, zegt Heuff.", "Hij ontkent dat de hond is geschopt, volgens De Gelderlander. \u201eDe hond bleef zich verzetten. Met een kogelwerend schild is het dier in bedwang gehouden.\u201d Op de vraag waarom de hoektand, te zien in de korte film van de advocate, eruit was geraakt, antwoordt Heuff: \u201eDoor het taseren raakte zijn bek verkrampt en beet hij met grote kracht zijn kaken dicht.\u201d", "Geen aangifte", "Overigens is volgens de politie geen aangifte gedaan, iets wat advocaat Roethof wel had aangegeven te gaan doen. Ze is donderdagmiddag niet meteen bereikbaar voor een reactie."], "authors": ["Onze Redactie"], "keywords": ["van", "dat", "volgens", "een", "tommy", "onderzoek", "en", "te", "n\u00edet", "politie", "zijn", "werd", "afgetuigd", "op", "met", "het", "hond"], "pubDate": null, "publicationId": "eaaf7e23-4e36-3c2d-bfe0-80f3507a250a"}