{"id": "abd4bc5c-0132-3769-845e-cb52bc9a58ad", "title": "\u2018The Anthropocene Reviewed\u2019 biedt een moment van bezinning met \u2019s werelds meest geliefde nerd", "url": "https://trouw.nl/recensies/the-anthropocene-reviewed-biedt-een-moment-van-bezinning-met-s-werelds-meest-geliefde-nerd~bdf65d65/", "summary": "Met aanstekelijk enthousiasme word je als luisteraar meegetrokken in de geschiedenis van het QWERTY-toetsenbord of gezelschapsspel Monopoly.\nNa ongeveer een half uur wordt een oordeel op een schaal van \u00e9\u00e9n tot vijf sterren geveld.\nIn \u2018The Anthropocene Reviewed\u2019 wisselt hij dan ook trivia over bijvoorbeeld airconditioning af met een eerlijk verhaal over zijn worsteling met zijn geestelijke gezondheid.\nJohn Green is de maker van \u2018The Anthropocene Reviewed\u2019 en auteur van succesvolle tienerboeken als \u2018The Fault in Our Stars\u2019.\nHet zorgt er ook voor dat \u2018The Anthropocene Reviewed\u2019 een uitstekende podcast is om te luisteren in een wereld die door \u00adcorona aanzienlijk geslonken en bij vlagen misschien zelfs uitzichtloos lijkt; de podcast biedt je een moment van bezinning met \u2019s werelds meest geliefde nerd.", "paragraphs": ["Hotdog-eetwedstrijden, de pest en zonsopgangen: in \u2018The Anthropocene Reviewed\u2019 recenseert de Amerikaanse jeugdboekenschrijver John Green \u2018verschillende facetten\u2019 van het huidige tijdperk, het Antropoceen, waarin de menselijke impact op de planeet steeds zichtbaarder wordt. Het resultaat is even absurd als diepgaand.", "Achter elk gerecenseerd \u00adfenomeen blijkt een verhaal te zitten, door Green verteld met zijn kenmerkende droge stemgeluid. Met aanstekelijk enthousiasme word je als luisteraar meegetrokken in de geschiedenis van het QWERTY-toetsenbord of gezelschapsspel Monopoly. Na ongeveer een half uur wordt een oordeel op een schaal van \u00e9\u00e9n tot vijf sterren geveld.", "Green, die wereldwijd \u00adberoemd werd met tiener\u00adtranentrekkers als \u2018The Fault in Our Stars\u2019 over twee ongeneeslijk zieke jonge geliefden, blinkt uit in het omschrijven van grote emoties die gepaard gaan met het menselijke bestaan: verdriet, geluk, liefde. Daarbij is Green niet de meest optimistische persoon: het Antropoceen is voor hem bij uitstek een tijdperk om moedeloos van te worden. In \u2018The Anthropocene Reviewed\u2019 wisselt hij dan ook trivia over bijvoorbeeld airconditioning af met een eerlijk verhaal over zijn worsteling met zijn geestelijke gezondheid.", "John Green is de maker van \u2018The Anthropocene Reviewed\u2019 en auteur van succesvolle tienerboeken als \u2018The Fault in Our Stars\u2019. Beeld AP", "Veel afleveringen van de podcast eindigen echter in een betoog over waarom het allemaal w\u00e9l de moeite waard is: kijk eens naar die majestueuze plataan, vind je niet dat die bladerpracht viereneenhalve ster verdient? Het maakt dat Green af en toe klinkt als een soort spirituele boekenwurm die ondanks \u00adalles gelooft in het menselijke vermogen tot compassie en verwondering. Het zorgt er ook voor dat \u2018The Anthropocene Reviewed\u2019 een uitstekende podcast is om te luisteren in een wereld die door \u00adcorona aanzienlijk geslonken en bij vlagen misschien zelfs uitzichtloos lijkt; de podcast biedt je een moment van bezinning met \u2019s werelds meest geliefde nerd.", "Dat wil niet zeggen dat de formule altijd even goed werkt. De aflevering over het nummer \u2018You\u2019ll Never Walk Alone\u2019, supporterslied in Liverpool en onoffici\u00eble coronahymne om solidariteit te betonen, is wat saai en voor de hand liggend. Maar andere afleveringen zijn bijna niet met droge ogen te luisteren. De aflevering over de door menselijk toedoen uitgestorven Hawa\u00efaanse vogelsoort Kaua\u2019i \u2019\u014d\u2019\u014d bijvoorbeeld, dompelt je op een ongenadige manier onder in het besef dat het verdwijnen van diersoorten en habitats onomkeerbaar is. Rouwen in het Antropoceen: John Green laat je zien hoe het voelt en hoe het moet.", "In de laatste aflevering \u00adrecenseert Green \u2013 hoe kan het ook anders \u2013 de podcast zelf. Hij geeft \u2018The Anthropocene Reviewed\u2019 vier sterren. In mei verschijnen alle afleveringen in boekvorm."], "authors": ["Robin Goudsmit"], "keywords": ["van", "het", "nerd", "met", "die", "werelds", "meest", "reviewed", "s", "geliefde", "een", "en", "green", "te", "je", "moment"], "pubDate": "2020-11-19T01:00:00+01:00", "publicationId": "b66cd8e4-4294-3571-bcd7-e490527f1a48"}