{"id": "096edec0-bd94-3f31-baa4-789803b7aeb9", "title": "W\u00e9\u00e9r boterhammen met pindakaas? Zo houd je de lunchtrommel van je kind afwisselend en gezond", "url": "https://volkskrant.nl/de-gids/weer-boterhammen-met-pindakaas-zo-houd-je-de-lunchtrommel-van-je-kind-afwisselend-en-gezond~bbb76439/", "summary": "In het kort draait bento om gezond en gevarieerd eten, gepresenteerd op een mooie en creatieve manier.\nHiervoor worden zogenoemde bentoboxen gebruikt: lunchtrommels met verschillende vakjes en soms zelfs meerdere lagen die op elkaar kunnen worden gestapeld.\nOp die manier blijft het eten van elkaar gescheiden en worden je boterhammen niet zompig door vochtige stukjes fruit.\nVoedsel op een leuke manier presenteren kan ook helpen als je kind een moeilijke eter is, merkte Woertman.\n\u2018Met vormpjes worden er poezen en poppen gemaakt van rijst, met eetbare oogjes die erop worden geplakt\u2019, zegt Marije Woertman.", "paragraphs": ["Ouders met schoolgaande kinderen zullen er weer elke ochtend aan moeten: het klaarmaken van de broodtrommel. Wat is een gezonde lunch? En hoe houd je de inhoud van de trommel gevarieerd? De uit Japan overgewaaide bento-trend biedt uitkomst.", "Vegan speltpannenkoekjes, walnoten, dadels, gedroogde mango, boterhammen in de vorm van een vlinder: wie soms op Instagram ronddwaalt, gaat bijna denken dat de gewone lunchtrommel \u2212 gevuld met boterhammen met kaas \u2212 uit de mode is.", "Grote kans dat de ijverige ouders die zo\u2019n kiekje van de perfecte schoollunch delen, zijn ge\u00efnspireerd door een traditie uit Japan: bento. In het kort draait bento om gezond en gevarieerd eten, gepresenteerd op een mooie en creatieve manier. Hiervoor worden zogenoemde bentoboxen gebruikt: lunchtrommels met verschillende vakjes en soms zelfs meerdere lagen die op elkaar kunnen worden gestapeld. Op die manier blijft het eten van elkaar gescheiden en worden je boterhammen niet zompig door vochtige stukjes fruit.", "Dit bericht bekijken op Instagram Een foto die is geplaatst door null (@amsterdamlunchbox) op 20 Aug 2020 om 8:51 PDT", "\u2018Een Japanse bentolunch bestaat officieel uit twee delen koolhydraten zoals rijst, een deel eiwit zoals vlees, vis, melk, kaas en eieren en twee delen fruit en groente\u2019, vertelt Marije Woertman, die zeven jaar geleden als een van de eersten bentoboxen in Nederland ging verkopen via haar site deleukstelunch.nl. \u2018Die verschillende vakjes moedigen aan om iets te kiezen uit elke voedingsgroep. Er is bijvoorbeeld een klein vakje waar je nootjes in kunt doen zodat je kind de goede vetten binnenkrijgt.\u2019", "Die aansporing tot gevarieerd eten volgens de schijf van vijf is geen overbodige luxe in broodland Nederland. \u2018We zijn echte broodeters met de lunch\u2019, zegt Woertman. \u2018Je ziet op scholen vaak plastic zakjes met boterhammen in combinatie met een appel of banaan.\u2019", "Slechts 19 procent van de kinderen van 1 tot 3 jaar haalt de dagelijkse aanbevolen hoeveelheid van 50-100 gram groente, blijkt uit een peiling van het Rijksinstituut voor Volksgezondheid en Milieu. Van de kinderen van 4 tot 8 jaar eet slechts 1 procent genoeg groente (100-150 gram).", "Voedsel op een leuke manier presenteren kan ook helpen als je kind een moeilijke eter is, merkte Woertman. \u2018Toen mijn dochter naar school ging, kwam ze vaak terug met een volle broodtrommel. Ze houdt niet echt van boterhammen. Toen ben ik gaan zoeken wat er nog meer mogelijk was en kwam ik op Japanse sites terecht. Ik merkte dat mijn kinderen beter eten en eerder nieuwe dingen uitproberen als het er leuk uitziet.\u2019", "En daar staat de bentotraditie om bekend. \u2018Met vormpjes worden er poezen en poppen gemaakt van rijst, met eetbare oogjes die erop worden geplakt\u2019, zegt Marije Woertman. \u2018Op de eerste schooldag of tijdens een belangrijke toetsdag kun je speciale broodtrommelbriefjes meegeven.\u2019", "Een verzameling van bento-lunchtrommels. Beeld instagram.com/deleukstelunch", "Meer groente eten", "De schooldag is het perfecte moment om je kind alvast wat groente te laten eten, meent ook kinder- en allergiedi\u00ebtist Liesbeth Smit-Verbruggen van Prima Voeding. \u2018De meeste scholen geven aan dat ouders fruit moeten meegeven, maar doe gewoon vijf kerstomaatjes in de trommel. Dan heeft je kind al 50 gram groente binnen. Prik die tomaatjes op een leuke prikker en de groente ziet er direct aantrekkelijker uit. Je kunt komkommer of paprika ook uitsteken met een leuk vormpje.\u2019", "Ouders zullen zich wellicht afvragen: wie heeft er \u2019s ochtends in hemelsnaam tijd om zo\u2019n broodtrommel in te richten? \u2018Ook dan is bento mogelijk\u2019, meent Verbruggen, die zelf drie kinderen heeft die naar de basisschool gaan. \u2018Soms rol ik gewoon alleen de boterhammen op en steek er een leuke prikker in.\u2019", "\u2018Ik hoor vaak van ouders: dit is te veel werk, hier heb ik \u2019s ochtends geen tijd voor\u2019, zegt ook Woertman. \u2018Maar je kunt de trommel \u2019s avonds al klaarmaken en in de ijskast zetten. Doe er ook wat koude sperzieboontjes in die overgebleven zijn van het avondeten. Je kunt klein beginnen en hoeft echt niet direct helemaal los te gaan.\u2019", "Wie toch in tijdnood komt tijdens de ochtendspits, lees hier enkele tips. Of bekijk onze videoreeks van hoe andere ouders dat moment ervaren. Tips voor moeilijk etende kinderen? Die vind je hier.", "Broodtrommeltips van di\u00ebtist Liesbeth Smit-Verbruggen", "1. \u2018Ik ben zelf enorm fan van de gekleurde siliconen cupcakevormpjes, die ik in de lunchtrommel gebruik als bakjes, waarin je tomaatjes en paprika kunt leggen. Daardoor worden de andere dingen in de trommel niet nat.\u2019 2. \u2018Geef een gekookt ei mee. Er zijn Bentovormpjes te koop waar je het ei in doet en dan neemt het ei de vorm aan van een dier of een bloem.\u2019 3. \u2018Naast boterhammen en groente of fruit geef ik altijd iets extra\u2019s mee, zoals een handjevol noten, een kwart krentenbol, een stuk eierkoek of een Babybelkaasje.\u2019"], "authors": ["Anna Van Den Breemer"], "keywords": ["zo", "van", "gezond", "kind", "op", "het", "met", "die", "houd", "ik", "w\u00e9\u00e9r", "pindakaas", "je", "een", "en", "lunchtrommel", "er"], "pubDate": "2020-08-24T10:01:00+02:00", "publicationId": "1a359314-37ee-33a8-8de7-301d3eb2ed28"}