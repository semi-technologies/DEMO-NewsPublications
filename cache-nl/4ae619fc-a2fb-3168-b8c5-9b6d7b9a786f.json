{"id": "4ae619fc-a2fb-3168-b8c5-9b6d7b9a786f", "title": "Verfilming van hitroman Kom hier dat ik u kus: een indrukwekkend portret", "url": "https://www.parool.nl/kunst-media/verfilming-van-hitroman-kom-hier-dat-ik-u-kus-een-indrukwekkend-portret~bf57c093/", "summary": "\u2018Heel zorgzaam, beetje saai, veel verantwoordelijkheidsgevoel.\u2019 Het zijn volgens Mona\u2019s vriend de kenmerken van een oudste kind als zij.\nKom hier dat ik u kus is een fijnzinnig en indrukwekkend portret van een weinig uitzonderlijk mensenleven.\nHet eerste deel toont de \u00adkindertijd van Mona, getekend door het verlies van haar moeder.\nVoor Mona wordt op haar tenen \u00adlopen een tweede natuur.\nHet is allemaal af te lezen aan het bijna transparante gezicht van Tanya Zabarylo, die Mona als jonge vrouw speelt.", "paragraphs": ["\u2018Heel zorgzaam, beetje saai, veel verantwoordelijkheidsgevoel.\u2019 Het zijn volgens Mona\u2019s vriend de kenmerken van een oudste kind als zij. Kom hier dat ik u kus is een fijnzinnig en indrukwekkend portret van een weinig uitzonderlijk mensenleven.", "Met hun fictiedebuut verfilmen \u00adSabine Lubber Bakker en Niels van Koevorden de gelijknamige hitroman van Griet Op de Beeck met de onopgesmukte sensitiviteit die ook hun documentaire Ne me quitte pas kenmerkte. Het eerste deel toont de \u00adkindertijd van Mona, getekend door het verlies van haar moeder. Meer dan de klap van de rouw laat de film zien hoe zo\u2019n gebeurtenis zich in de levens van de achterblijvers nestelt.", "Feilloos treft de film de veranderende gezinsdynamiek wanneer papa thuiskomt met een nieuwe vrouw. Die ongemakkelijke positie van de nieuwkomer in het gezin wordt weergaloos ingevuld door \u00adWine Dierickx, zowel tergend als tragisch in haar \u00adpogingen liefde af te dwingen.", "Voor Mona wordt op haar tenen \u00adlopen een tweede natuur. Constant vooruitdenkend om confrontaties af te wenden. Het is allemaal af te lezen aan het bijna transparante gezicht van Tanya Zabarylo, die Mona als jonge vrouw speelt.", "Het verstrijken van de jaren wordt gemarkeerd door sc\u00e8nes rond kerst. Deze tonen hoe de liefde zich vertakt en nieuwe wegen zoekt, maar ook altijd vast blijft zitten aan het soms knellende elastiek van thuis."], "authors": ["Elise Van Dam"], "keywords": ["hitroman", "van", "mona", "verfilming", "kus", "het", "die", "ik", "kom", "hier", "een", "wordt", "portret", "te", "haar", "en", "door", "indrukwekkend"], "pubDate": "2020-12-09T12:47:34+01:00", "publicationId": "a3002aeb-6d5a-3894-adcb-0212effbc567"}