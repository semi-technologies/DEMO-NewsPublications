{"id": "529e1c7f-1a33-3d9e-855e-7d9cd6a7a3bc", "title": "Door Lot kon Marianne Betjes het onderwijs van haar hele basisschool verbeteren", "url": "https://volkskrant.nl/mensen/door-lot-kon-marianne-betjes-het-onderwijs-van-haar-hele-basisschool-verbeteren~b4537451/", "summary": "Lot was gemotiveerd, haar ouders hielpen haar, maar ze kreeg het niet voor elkaar de stof in haar hoofd te persen.\nToen ik door een verhuizing naar een andere basisschool moest, liep ik een achterstand op.\nOok vertelden we dat ze aan het einde geen toets zouden krijgen, maar dat ze een toneelstuk, een gedicht of een lied moesten maken dat bij het thema paste.\nWe moeten ieder kind het gevoel geven dat het op zijn eigen niveau iets leert.\nHet is wat meer werk, maar wat mij betreft is dat het meer dan waard.", "paragraphs": ["Beeld Hedy Tjin", "\u2018Al bij de kleuters wisten we dat Lot niet goed mee zou komen met de rest. Ze was wat trager in haar ontwikkeling. De onderbouw lukt dan vaak nog prima, de middenbouw ook, maar vanaf groep 6 begint het te wringen. De stof wordt te complex.", "\u2018Maar ja, dit is een dorpsschool, de enige hier in Waarland. We verwijzen hier niet graag door naar het speciaal basisonderwijs, omdat kinderen dan met een busje naar Schagen of Heerhugowaard moeten. Dan trek je ze uit hun sociale omgeving. Alle andere kinderen uit het dorp gaan hier naar school.", "\u2018Lot kwam bij mij in groep 7. We gaven vrij klassiek les: bij aardrijkskunde drie lessen over vulkanen, een samenvatting mee naar huis en vervolgens een toets. Lot was gemotiveerd, haar ouders hielpen haar, maar ze kreeg het niet voor elkaar de stof in haar hoofd te persen.", "\u2018Voor de eerste toetsen scoorde ze een onvoldoende, daarna vermeed ik dat woord. Ik zei alleen nog dat ze in ieder geval \u00e9\u00e9n vraag meer goed had dan de vorige keer. Zo probeerde ik haar groei te benadrukken. Toch betrok haar smoeltje als ze zag dat veel andere kinderen moeiteloos een tien haalden.", "\u2018Ik trok het me aan. Ook omdat ik zelf vroeger geen hoogvlieger was. Toen ik door een verhuizing naar een andere basisschool moest, liep ik een achterstand op. Ik kreeg een aversie tegen rekenen, werd naar het lbo gestuurd. Pas op mijn dertigste ging ik de Pabo doen. Ook daarom dacht ik bij Lot: ik ga proberen er bij jou het maximale uit te halen.", "\u2018Met een collega bezocht ik in die tijd een school in Heiloo, waar ze de zogeheten zaakvakken thematisch georganiseerd hadden. Dat sprak ons aan. In een vakantie hebben we daarom de methodes van aardrijkskunde en geschiedenis naast elkaar gelegd om te zien hoe we die vakken konden combineren. We kozen de VOC als thema en verzonnen er opdrachten bij.", "\u2018De kinderen mochten zelf een onderzoeksvraag bedenken. Wat wilden ze weten van de VOC? Daar hielpen we ze natuurlijk bij. Ook vertelden we dat ze aan het einde geen toets zouden krijgen, maar dat ze een toneelstuk, een gedicht of een lied moesten maken dat bij het thema paste. Als afsluiting was er een uitvoering voor de ouders. De kinderen schreven teksten. Ze oefenden samen. En ze bouwden een kartonnen schip voor op het podium. Ze werkten aan veel verschillende vaardigheden.", "\u2018Bij de uitvoering zat de zaal bomvol. Ik stond bij de geluidsinstallatie. Toen Lot aan de beurt was met haar toneelstuk, voelde ik plaatsvervangende spanning. Hoe zou ze het doen? Ze had een hoofd als een biet, weet ik nog. Maar de woorden kwamen soepel uit haar mond, helder en duidelijk, zonder dat we haar hoefden te souffleren. De namen, de jaartallen, alles klopte.", "\u2018Mijn collega en ik keken elkaar aan. Blij, trots. We zagen Lot daar staan met een zelfvertrouwen dat we nauwelijks van haar kenden, een zelfvertrouwen dat we met die klassieke vorm van onderwijs niet bij haar konden aanboren. En ze begreep de stof!", "\u2018Voor ons was dit het bewijs dat dit de juiste weg is. Dit is de manier om een meisje als Lot binnenboord te houden. Want waarom zou je leerlingen die moeite hebben met leren blijven pijnigen met stof die vwo\u2019ers nodig hebben, maar die ze zelf nooit zullen gebruiken? We moeten ieder kind het gevoel geven dat het op zijn eigen niveau iets leert. Op deze manier kan dat.", "\u2018In de meivakantie bedachten we het volgende thema. Nu we gezien hadden hoeveel energie de klas van deze nieuwe manier van onderwijs kreeg, wilden we niet meer terug naar die gruwelijke klassikale aardrijkskundelessen. We kozen voor \u2018De vakantiebeurs\u2019. De leerlingen moesten zelf een reis bedenken voor een fictieve familie. Ook daarin stond Lot haar mannetje.", "\u2018We zijn nu zes jaar verder. Inmiddels doet de hele school aan thematisch onderwijs. Het is wat meer werk, maar wat mij betreft is dat het meer dan waard. Ik haal er veel voldoening uit. En dat allemaal dankzij Lot.\u2019", "Lot heet in werkelijkheid anders."], "authors": ["Rik Kuiper"], "keywords": ["ik", "van", "hele", "onderwijs", "naar", "en", "een", "verbeteren", "kon", "ze", "bij", "marianne", "lot", "te", "het", "door", "haar", "dat"], "pubDate": "2021-01-10T16:12:12Z", "publicationId": "1a359314-37ee-33a8-8de7-301d3eb2ed28"}