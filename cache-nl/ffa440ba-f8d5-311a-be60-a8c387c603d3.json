{"id": "ffa440ba-f8d5-311a-be60-a8c387c603d3", "title": "Nieuwe Oekra\u00efense marinebasis tegen het \u2018monster\u2019 Rusland", "url": "https://www.parool.nl/wereld/nieuwe-oekraiense-marinebasis-tegen-het-monster-rusland~be734dd8/", "summary": "Het fonkelnieuwe hekwerk rond het terrein, dat doorloopt tot de kade waar marineschepen liggen, bewijst dat de Amerikanen zijn neergestreken in het dorp.\nOpslokkenHoewel Oekra\u00efne geen lid is van het militaire bondgenootschap, helpen Navo-landen volop bij het herstel van de verdediging van het door oorlog geplaagde land.\nDe annexatie van de Krim betekende voor de Oekra\u00ad\u00efense marine niet alleen het verlies van de thuishaven, Sebastopol, maar ook twee derde van het zeewaardige oorlogsmaterieel.\nDe 24-jarige dorpeling blijkt kapitein te zijn op een schip van een windmolenparkbouwer in de Noordzee: nu is hij met verlof.\nHoewel de strandtentjes al dichtgespijkerd zijn voor de winter, zijn de radars van het Oekra\u00efense leger, op de militaire basis aan de andere kant van het dorp, volop in bedrijf.", "paragraphs": ["Vissers aan de Zwarte Zee. Na het uitbaggeren van de vaargeul kunnen VS-fregatten vanuit deze zee naar de marinebasis van Cherson. Beeld Pierre Crom", "Ondanks de grijze schuimkoppen plonst zijn oude vader het \u00adwater in. Zelf kijkt Grigori Kornjenko, begin dertig, liever toe vanaf het strand. Hier, bij zijn geboortedorp Otsjakiv, ontmoet het zoete water van de Dnjepr het zoute water van de Zwarte Zee. \u201cKijk, daar wordt gegraven,\u201d wijst hij op een ponton in de verte. Het baggeren is bedoeld om de toegang van zeeschepen tot de haven van Cherson te garanderen.", "Maar Otsjakiv is ook militair strategisch gelegen. De verdieping van de vaargeul geeft Amerikaanse oorlogsfregatten de gelegenheid aan te meren in de marinebasis, een eindje verderop. Het fonkelnieuwe hekwerk rond het terrein, dat doorloopt tot de kade waar marineschepen liggen, bewijst dat de Amerikanen zijn neergestreken in het dorp. \u201cZij renoveren onze oude Sovjetbasis. Dat geeft de mensen weer wat werkgelegenheid,\u201d zegt Kornjenko, advocaat in de hoofdstad Kiev, nu op familiebezoek.", "Opslokken", "Hoewel Oekra\u00efne geen lid is van het militaire bondgenootschap, helpen Navo-landen volop bij het herstel van de verdediging van het door oorlog geplaagde land. En dat is nodig. De annexatie van de Krim betekende voor de Oekra\u00ad\u00efense marine niet alleen het verlies van de thuishaven, Sebastopol, maar ook twee derde van het zeewaardige oorlogsmaterieel.", "De huidige vloot bestaat uit een dozijn gevechts- en patrouillevaartuigen en slechts \u00e9\u00e9n fregat. In september sloot Oekra\u00efne een overeenkomst met Groot-Brittanni\u00eb ter waarde van 1,5 miljard euro, waarmee acht aanvalsschepen kunnen worden gebouwd. \u201cAls we in ons eentje tegenover Rusland zouden staan, slokken ze ons op,\u201d aldus de Oekra\u00efense marinecommandant over de deal. \u201cDan zou het monster Europa een stap naderen.\u201d", "Zeegrenzen bewaken", "Ook de lokale scheepsbouw is betrokken bij de modernisering van de vloot. Dat blijkt op de scheepswerf van Mikolajiv, een havenstad 50 kilometer landinwaarts vanaf Otsjakiv. Graanproducent Nibulon, een joekel van een landbouwbedrijf dat over een eigen vloot beschikt, kan in samenwerking met een Franse scheepsbouwer vijf patrouilleboten produceren voor de Oekra\u00ad\u00efense kustwacht. \u201cWe moeten onze grenzen bewaken, vooral aan zee. Dat is de enige manier om onze onafhankelijkheid te garanderen,\u201d aldus directeur Oleksiej Vadatoerski, die een rondleiding toestaat over zijn werf.", "Die blijkt, in contrast met de haveloze industrie van Mikolajiv, volop in bedrijf te zijn; de arbeiders werken met de modernste West-Europese apparatuur. \u201cAls het aan ons ligt, is Oekra\u00efne niet slechts een land aan zee, maar een echte maritieme staat,\u201d zegt de directeur plechtig.", "De vraag is hoeveel ruimte Rusland de Oekra\u00efners toestaat. In september was de Zee van Azov, vanaf Otsjakiv bezien aan de andere zijde van de Krim, het toneel van Kavkaz, een militaire oefening onder leiding van de Russen. In 2018 ging het mis: toen ramde de Russische kustwacht een boot van de Oekra\u00efense marine en nam daarna een aantal schepen in beslag.", "Oekra\u00efne laat zich sindsdien niet onbetuigd. In juli was het land gastheer van Sea Breeze, een marineoefening met 26 oorlogsschepen uit \u00adNavo-landen. \u201cDie training betekent dat we niet alleen staan tegen de Russische agressie,\u201d zegt Vadatoerski, \u201cnodig om onze vrijheid, onze onafhankelijkheid en onze \u2018bizniz\u2019 te garanderen.\u201d", "De \u2018illegale overname van Oekra\u00efens grondgebied\u2019, zoals hij de annexatie van de Krim noemt, zit de directeur dwars. Hij herinnert fijntjes aan het Boedapestmemorandum, een verdrag uit 1994, waarbij Oekra\u00efne zijn nucleaire wapenarsenaal opgaf in ruil voor garanties voor de eigen soevereiniteit van de kant van de VS, Groot-Brittanni\u00eb en Rusland. \u201cAan die verplichtingen is niet voldaan,\u201d constateert Vadatoerski.", "Wapenwedloop", "De inwoners van Otsjakiv kijken meewarig toe bij de \u2018wapenwedloop\u2019, zoals Ilja Gritsjenko de wederopbouw van de Oekra\u00efense vloot omschrijft. De 24-jarige dorpeling blijkt kapitein te zijn op een schip van een windmolenparkbouwer in de Noordzee: nu is hij met verlof. Zo kan hij de verjaardag van zijn moeder vieren in het enige restaurant dat Otsjakiv rijk is. In zijn kindertijd gingen ze met vakantie op de Krim. \u201cIk dacht dat Oekra\u00efne een groots land was, maar blijkbaar kunnen we ons niet eens verdedigen.\u201d", "Naast de deal met de Britten heeft hij gelezen over een koopcontract met de Amerikanen: voor liefst 600 miljoen dollar levert de VS zestien patrouilleboten, inclusief bijbehorend wapentuig. \u201cDie spullen krijgen we niet, die verkopen ze aan ons,\u201d zegt Gritsjenko. \u201cDe oorlog gaat niet over onafhankelijkheid, maar past vooral bij de belangen van de VS,\u201d is zijn conclusie. In 2015 sneuvelden een paar van zijn vrienden aan het oostfront: een reden voor hem niet voor de marine te kiezen maar voor de grote vaart.", "In Otsjakiv is men er niet gerust op. Hoewel de strandtentjes al dichtgespijkerd zijn voor de winter, zijn de radars van het Oekra\u00efense leger, op de militaire basis aan de andere kant van het dorp, volop in bedrijf. President Zelenski zet zichzelf graag neer als de man die vrede wil, maar in een speech tot het parlement in november kondigde hij de bouw van nieuwe marinebases aan. Een Kremlinwoordvoerder waarschuwde dezelfde dag nog voor \u2018negatieve consequenties voor de stabiliteit in de Zwarte Zee\u2019.", "Grigori Kornjenko, wiens vader zich afdroogt na diens frisse najaarsduik, zucht ervan. \u201cMet die spanningen leven we nu elke dag.\u201d"], "authors": ["Michiel Driebergen"], "keywords": ["aan", "van", "oekra\u00efense", "het", "op", "nieuwe", "voor", "zijn", "met", "een", "niet", "marinebasis", "dat", "rusland", "monster", "tegen"], "pubDate": "2020-12-10T09:37:53+01:00", "publicationId": "a3002aeb-6d5a-3894-adcb-0212effbc567"}