{"id": "91d1f31c-2e35-3f6f-8060-fe1f812887f5", "title": "Zorgen over opening scholen: 'Kinderen van 15+ minstens zo vatbaar als volwassenen'", "url": "https://nos.nl/collectie/13824/artikel/2343731-zorgen-over-opening-scholen-kinderen-van-15-minstens-zo-vatbaar-als-volwassenen", "summary": "Minder dan een week voordat in het noorden de scholen open gaan, vragen meerdere deskundigen zich hardop af of het openen van middelbare scholen zonder beperkingen verstandig is.\nHet Outbreak Management Team (OMT) ziet vooralsnog geen aanleiding het advies voor de scholen te heroverwegen, laat een RIVM-woordvoerder weten aan de NOS.\nHet advies van eind juni, om alle scholen na de zomervakantie weer volledig en zonder beperkingen te openen, geldt nog.\nCevik is daarom wel voorstander van het heropenen van alle scholen, ook middelbare.\nDat is nu juist wat wel te gebeuren staat bij het heropenen van de middelbare scholen in Nederland komende week.", "paragraphs": ["Minder dan een week voordat in het noorden de scholen open gaan, vragen meerdere deskundigen zich hardop af of het openen van middelbare scholen zonder beperkingen verstandig is. Het aantal coronabesmettingen in Nederland stijgt al weken en de aanwijzingen dat oudere tieners het virus gemakkelijk verspreiden, stapelen zich op.", "\"Het aantal infecties neemt fors toe. Als iedereen weer naar school en naar binnen gaat, dan kan het aantal besmettingen te sterk stijgen\", waarschuwt Patricia Bruijning, epidemioloog en kinderarts in het UMC Utrecht. Gisteren meldde Nieuwsuur al dat veel leraren het niet zien zitten om les te geven zolang op middelbare scholen geen afstandsregels of mondkapjesplicht gelden.", "Het Outbreak Management Team (OMT) ziet vooralsnog geen aanleiding het advies voor de scholen te heroverwegen, laat een RIVM-woordvoerder weten aan de NOS. Het advies van eind juni, om alle scholen na de zomervakantie weer volledig en zonder beperkingen te openen, geldt nog. Het OMT zei daar toen wel bij dat \"dit advies mogelijk herzien moet worden als het virus zich in de zomerperiode toch meer verspreidt dan nu verwacht\". Met de huidige besmettingscijfers, van gemiddeld 600 nieuwe gevallen per dag in de afgelopen week, zijn we volgens Bruijning in een nieuwe situatie beland.", "Open, maar m\u00e9t maatregelen", "De Brits-Turkse infectioloog en viroloog Muge Cevik, werkzaam aan de University of St. Andrews in Schotland, stelt: \"V\u00f3\u00f3r je het voortgezet onderwijs weer openstelt moet het aantal besmettingen eerst weer omlaag. Als het virus zich veel verspreidt onder de bevolking, dan zou heropening van het voortgezet onderwijs de uitbraak kunnen aanjagen door het grote aantal contacten dat leerlingen hebben.\"", "Cevik vindt het heel belangrijk dat de scholen weer open gaan. \"Dit virus blijft voorlopig bij ons. Je kunt die kinderen niet een of twee jaar thuis houden. Ze voelen zich nu al eenzamer, angstiger en depressiever en ze missen een deel van hun scholing.\"", "Cevik is daarom wel voorstander van het heropenen van alle scholen, ook middelbare. maar m\u00e9t beperkende maatregelen zoals social distancing, waar nodig kleinere klassen en strikte controle op het eventuele ontstaan van uitbraken. \"Het hangt ook af van regionale factoren, in Amsterdam is de situatie heel anders dan in Groningen. En ook de ene school is de andere niet. Dat moet je er allemaal bij betrekken\", zegt Cevik.", "\"In ieder geval kunnen we niet terug naar het oude normaal\", voegt ze daar nog aan toe. Dat is nu juist wat wel te gebeuren staat bij het heropenen van de middelbare scholen in Nederland komende week. Daarbij gelden vooralsnog geen beperkende maatregelen."], "authors": ["Rinke Van Den Brink En Francien Yntema", "Redacteuren Gezondheidszorg En Wetenschap", "Patricia Bruijning", "Epidemioloog En Kinderarts Umc Utrecht"], "keywords": ["zo", "van", "als", "volwassenen", "dan", "het", "kinderen", "weer", "opening", "een", "en", "scholen", "dat", "zich", "minstens", "zorgen", "te", "vatbaar"], "pubDate": null, "publicationId": "88173a0d-96a0-3f0e-a203-5a13f8839a59"}