{"id": "ce497e74-7d33-3b99-9b0e-cb43ce12bbc3", "title": "De teksten van Jim Morrison komen na al die jaren soms wat potsierlijk over", "url": "https://www.parool.nl/kunst-media/de-teksten-van-jim-morrison-komen-na-al-die-jaren-soms-wat-potsierlijk-over~b34880a2/", "summary": "Al snel zijn ze als The Doors een van \u2019s werelds populairste rockgroepen.\nLight my Fire, op The Doors het laatste nummer van de A-kant, is de song waarmee ze in 1967 doorbreken.\nDe ingekorte versie van het nummer van ruim zeven minuten is in Amerika een grote radiohit.\nMaar de muziek van The Doors was toch echt het werk van v\u00eder mannen, van wie die andere drie ook heel getalenteerd waren.\nGoede zanger daar niet van, met een krachtige, ronduit viriele stem, maar zijn teksten komen na al die jaren soms wat potsierlijk over.", "paragraphs": ["The Doors.", "Vandaag in 1967 verscheen het debuutalbum van The Doors, simpelweg The Doors geheten.", "Terug in de tijd Halverwege de jaren zestig leren in Los Angeles zanger Jim Morrison en toetsenist Ray Manzarek elkaar kennen, beiden ex-studenten van de lokale filmacademie. In gitarist Robbie Krieger en drummer John Densmore vinden ze gelijkgestemden.", "Al snel zijn ze als The Doors een van \u2019s werelds populairste rockgroepen. Light my Fire, op The Doors het laatste nummer van de A-kant, is de song waarmee ze in 1967 doorbreken. De ingekorte versie van het nummer van ruim zeven minuten is in Amerika een grote radiohit.", "Tot groot ongenoegen overigens van Frank Sinatra. Als die in zijn auto voor de zoveelste keer Light my Fire op de radio hoort, zoekt hij gauw een ander radiostation op, maar ook daar draaien ze The Doors. Sinatra, een hater van rockmuziek in het algemeen, wordt daarop zo kwaad dat hij zijn wagen aan de kant zet en met een schoen de autoradio kapot slaat.", "Waarom nu herbeluisteren? Jim Morrison, charismatisch, uitermate knap (totdat drank en drugs hun tol eisten) en rebels, was altijd degene die de meeste aandacht opeiste en kreeg (ook op de hoes van The Doors). Maar de muziek van The Doors was toch echt het werk van v\u00eder mannen, van wie die andere drie ook heel getalenteerd waren.", "Ray Manzarek, evenals Morrison niet meer onder ons, voorzag de sound van de groep van harmonie\u00ebn die niet echt gebruikelijk waren in de rockmuziek. Soms is zijn spel op The Doors jazzy, soms verwijst het naar de klassieke muziek, zoals in Light my Fire, waarin hij duidelijk is be\u00efnvloed door Bach.", "John Densmore is als drummer ook al geen standaardrockmuzikant: in het verder heel stevige Break on Through (To the Other Side) speelt hij onverstoorbaar een bossanovaritme.", "Robbie Krieger, die pas kort voor zijn toetreden tot The Doors van de akoestische naar de elektrische gitaar was overgestapt, is op het debuutalbum van de groep ook al zo creatief; voor hij zich tot de rock-\u2019n-roll bekeerde, was hij vooral in de weer met klassieke muziek en flamenco.", "En dan is er Jim Morrison natuurlijk. Merkwaardig genoeg hebben zijn bijdragen aan The Doors de tand des tijds eigenlijk het slechtst doorstaan. Goede zanger daar niet van, met een krachtige, ronduit viriele stem, maar zijn teksten komen na al die jaren soms wat potsierlijk over. In zijn verlangen grote po\u00ebzie te schrijven (hij voelde zich meer dichter dan zanger) zette hij vaak wel erg zwaar geschut in.", "Verder luisteren Behalve The Doors zelf had ook de Porto Ricaanse zanger en gitarist Jos\u00e9 Feliciano een grote hit met Light my Fire. Nog veel meer mooie, grappige \u00e9n bizarre uitvoeringen van songs van de groep, in de meest uiteenlopende muziekstijlen, zijn te beluisteren via de Spotifyplaylist The Doors Covers."], "authors": ["Peter Van Brummelen"], "keywords": ["teksten", "van", "zijn", "komen", "jaren", "jim", "en", "een", "hij", "morrison", "op", "ook", "doors", "het", "die", "potsierlijk", "wat", "soms"], "pubDate": "2021-01-04T13:01:29Z", "publicationId": "a3002aeb-6d5a-3894-adcb-0212effbc567"}