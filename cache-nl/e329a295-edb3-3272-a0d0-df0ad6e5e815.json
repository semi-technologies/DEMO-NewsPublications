{"id": "e329a295-edb3-3272-a0d0-df0ad6e5e815", "title": "Deze zoektermen hielpen ons door de coronacrisis", "url": "https://trouw.nl/binnenland/deze-zoektermen-hielpen-ons-door-de-coronacrisis~bd7bc4c0/", "summary": "Dat blijkt ook uit de populairste zoektermen van dit jaar die Google woensdag bekendmaakte.\nWe zochten op \u2018Coronavirus\u2019, \u2018RIVM\u2019, \u2018Wat is een lockdown\u2019, \u2018Wat is een pandemie\u2019, \u2018Hoe maak je een mondkapje\u2019 en \u2018Waarom hamsteren we toiletpapier?\u2019.\nIn de resultatenlijst komt het antwoord van het AD: omdat we bang zijn om achter het net te vissen.\nZo waren Nederlanders ook ge\u00efnteresseerd in het liefdesleven van Marco Borsato en Iris Hond, die samen het lijstje met BN\u2019ers aanvoeren.\nVooral het antwoord op de meest gestelde vraag \u2018Waarom zijn cornflakes uitgevonden\u2019 is opmerkelijk.", "paragraphs": ["Weet u nog dat de bloem in het voorjaar overal was uitverkocht? In geen winkel was nog een pak te krijgen. Dat kwam omdat we thuis zaten opgesloten en gingen bakken. Koekjes, taarten, maar vooral brood. Heel veel brood. Dat blijkt ook uit de populairste zoektermen van dit jaar die Google woensdag bekendmaakte. In de categorie \u2018Bakken\u2019 staat brood eenzaam bovenaan. Vooral in de periode maart tot en met mei hebben we ons sufgegoogeld naar broodrecepten.", "Uiteraard komt het corona-effect vaker terug in ons zoekgedrag. We zochten op \u2018Coronavirus\u2019, \u2018RIVM\u2019, \u2018Wat is een lockdown\u2019, \u2018Wat is een pandemie\u2019, \u2018Hoe maak je een mondkapje\u2019 en \u2018Waarom hamsteren we toiletpapier?\u2019. In de resultatenlijst komt het antwoord van het AD: omdat we bang zijn om achter het net te vissen.", "Maar gelukkig was het niet alles corona wat de klok sloeg. Zo waren Nederlanders ook ge\u00efnteresseerd in het liefdesleven van Marco Borsato en Iris Hond, die samen het lijstje met BN\u2019ers aanvoeren. De Netflixserie \u2018Tiger King\u2019 was in april een ware hype en televisiekijkers wilden vooral meer weten over \u2018Boer zoekt vrouw\u2019.", "Cornflakes en apekool", "Dat we ook behoefte hebben aan een vrolijke noot blijkt uit de categorie \u2018Waarom-vragen\u2019. Vooral het antwoord op de meest gestelde vraag \u2018Waarom zijn cornflakes uitgevonden\u2019 is opmerkelijk. \u2018De ontbijtgranen zijn bedacht om masturbatie tegen te gaan\u2019, aldus diverse websites. Ook Google kan niet verklaren waarom dit nieuwtje, dat net zo goed een broodje-aapverhaal kan zijn dat al sinds 2015 op internet circuleert, opeens zo hoog scoort. Wel stond oprichter John Harvey Kellogg erom bekend dat hij tegen elke vorm van seksualiteit was, \u00e9n dat hij vrij gruwelijke methodes bedacht om masturbatie tegen te gaan, zoals onverdoofde besnijdenis en behandelingen met zuur. Wat Kellog ook dacht, de libidotemmende werking van maisvlokken is natuurlijk apekool.", "Bekijk hier alle populaire zoektermen van 2020 op Google.", "Lees ook:", "Podcast: hoe wetenschapsredacteur Joep Engels de \u2018viroloog\u2019 van Trouw werd", "Lars Anderson gaat in gesprek met Trouw-redacteur Joep Engels. Joep is wetenschapsredacteur."], "authors": ["Nienke Schipper"], "keywords": ["van", "wat", "deze", "het", "ons", "zijn", "hielpen", "zoektermen", "coronacrisis", "een", "ook", "en", "dat", "vooral", "te", "door"], "pubDate": "2020-12-09T23:43:00+01:00", "publicationId": "b66cd8e4-4294-3571-bcd7-e490527f1a48"}