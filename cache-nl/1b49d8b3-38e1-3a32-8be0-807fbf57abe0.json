{"id": "1b49d8b3-38e1-3a32-8be0-807fbf57abe0", "title": "Wanneer kan ik het coronavaccin halen?", "url": "https://volkskrant.nl/wetenschap/wanneer-kan-ik-het-coronavaccin-halen~b5709c9b/", "summary": "Beeld PfizerPfizer hoopt dat de eerste personen nog dit jaar in de Verenigde Staten het vaccin al kunnen krijgen.\nDe \u00adEuropese Commissie heeft een contract voor 200 miljoen doses, met een optie voor nog eens 100 miljoen.\n\u2018Natuurlijk hebben wij daar de infrastructuur voor, dat is helemaal geen vraag\u2019, zegt ook Roel Coutinho, oud-directeur directeur van het Centrum Infectieziektebestrijding van het RIVM.\nMoeilijkheid: koel bewarenEen moeilijkheid van het Pfizer-vaccin is dat het bij -70 graden Celsius bewaard moet worden.\nDat is door de haast waarmee het vaccin is ontwikkeld nu nog niet duidelijk.", "paragraphs": ["Werknemers van Pfizer werken aan het vaccin. Beeld Pfizer", "Pfizer hoopt dat de eerste personen nog dit jaar in de Verenigde Staten het vaccin al kunnen krijgen. Europa volgt waarschijnlijk niet lang daarna. De \u00adEuropese Commissie heeft een contract voor 200 miljoen doses, met een optie voor nog eens 100 miljoen. Aangezien Nederland daar 3,89 procent van krijgt, kan ons land zo\u2019n 11,7 miljoen vaccins verwachten.", "Die komen natuurlijk niet allemaal tegelijkertijd binnen; hoe meer de productie op stoom is, hoe meer vaccins naar Nederland komen. Hoe die precies verdeeld gaan worden en wie wanneer zich kan laten vaccineren, blijft nog even ongewis. De Gezondheidsraad brengt daar op verzoek van de minister een advies over uit, waarschijnlijk volgende week.", "Daarin zal staan hoe de inzet van vaccins kan leiden tot de grootst mogelijke gezondheidswinst, welke risico\u2019s daaraan kleven, welke organisatorische eisen moeten worden opgelost, en hoe \u2013 de heilige graal \u2013 een vaccin groepsimmuniteit haalbaar maakt.", "Wie als eerste?", "Allereerst zullen de personen met een kwetsbare gezondheid, dus met name ouderen en personen met onderliggende aandoeningen, in aanmerking komen voor het vaccin, verwacht Andr\u00e9 Knottnerus, oud-voorzitter van de Gezondheidsraad. \u2018Daarna volgen de zorgmedewerkers en de mensen wier beroep fysiek contact onvermijdelijk maakt, bijvoorbeeld de politie.\u2019 Volgende in het rijtje: personen met vitale beroepen. \u2018En als er voldoende vaccins beschikbaar zijn: ook je veilig voelen in het bedrijfsleven, de cultuur en de horeca is van belang.\u2019", "Knottnerus hamert erop \u2018dat we het hoofd koel moeten houden tot we alle wetenschappelijke gegevens op een rijtje hebben en de draaiboeken klaar zijn\u2019. Het RIVM heeft daar al een programma voor opgetuigd, laat het instituut weten. Als dat allemaal rond is, kunnen in betrekkelijk korte tijd veel Nederlanders een inenting ophalen, zegt Knottnerus. \u2018Als de vaccins op een voorspelbaar moment beschikbaar komen, dan leert de ervaring dat een grootschalige uitrol binnen twee maanden mogelijk is.\u2019 Ook tijdens de Mexicaanse griep kregen miljoenen Nederlanders binnen een paar maanden een vaccin.", "\u2018Natuurlijk hebben wij daar de infrastructuur voor, dat is helemaal geen vraag\u2019, zegt ook Roel Coutinho, oud-directeur directeur van het Centrum Infectieziektebestrijding van het RIVM. \u2018Als we eerst de meest kwetsbaren vaccineren, volgen we eigenlijk de lijn van de mensen die nu al de griepprik krijgen.\u2019 Daar komen in Nederland zes miljoen mensen voor in aanmerking, \u2018en dat doen de huisartsen nu ook al\u2019.", "Moeilijkheid: koel bewaren", "Een moeilijkheid van het Pfizer-vaccin is dat het bij -70 graden Celsius bewaard moet worden. Coutinho: \u2018Dat geeft extra complicaties, en het zal ongetwijfeld lastig zijn, maar dat is gewoon een kwestie van prioriteiten stellen in je organisatievermogen. Ik heb er geen enkele twijfel over dat Nederland dit goed kan.\u2019", "Als zorgmedewerkers het vaccin dan eenmaal uitdelen, dan is het zaak goed eventuele bijwerkingen in de gaten te houden, en om te onderzoeken hoelang de bescherming tegen het virus standhoudt. Dat is door de haast waarmee het vaccin is ontwikkeld nu nog niet duidelijk. Het ministerie van VWS, zo liet minister Hugo de Jonge de Tweede Kamer onlangs weten, gaat daarbij \u2018actief optreden tegen desinformatie op sociale media\u2019."], "authors": ["Michiel Van Der Geest"], "keywords": ["het", "van", "kan", "wanneer", "dat", "op", "een", "voor", "vaccin", "vaccins", "en", "met", "halen", "ik", "coronavaccin"], "pubDate": "2020-11-09T18:13:00+01:00", "publicationId": "1a359314-37ee-33a8-8de7-301d3eb2ed28"}