{"id": "25e57d87-f115-3199-a90c-e09f597f9bb3", "title": "Op de weg naar de uitgang sluiten Brussel en Londen de \u2018Deal\u2019 die onvermijdelijk was", "url": "https://www.volkskrant.nl/kijkverder/v/2020/op-de-weg-naar-de-uitgang-sluiten-brussel-en-londen-de-deal-die-onvermijdelijk-was~v411928/", "summary": "En dan, als alle mogelijke deadlines zijn verstreken, komt donderdagmiddag iets voor vieren toch het verlossende woord: de deal is rond.\nOp het nippertje, typisch EU, maar het handelsakkoord met het Verenigd Koninkrijk is dan ook het omvangrijkste dat de Unie ooit heeft gesloten.\nNegen maanden onderhandelden Brussel en Londen, negen maanden van oplopende frustratie en afnemende verwachtingen.\nDe Kroatische ambassadeur evenwel, op dat moment EU-voorzitter, zegt namens al haar collega\u2019s tegen de laatste Britse EU-ambassadeur: \u2018Goodbye and good riddance!\u2019, oftewel: \u2018Dag!\nOpgeruimd staat netjes!\u2019 De Kroatische verkeert in de veronderstelling dat good riddance een ander woord is voor good luck.", "paragraphs": ["En dan, als alle mogelijke deadlines zijn verstreken, komt donderdagmiddag iets voor vieren toch het verlossende woord: de deal is rond. Op het nippertje, typisch EU, maar het handelsakkoord met het Verenigd Koninkrijk is dan ook het omvangrijkste dat de Unie ooit heeft gesloten. Negen maanden onderhandelden Brussel en Londen, negen maanden van oplopende frustratie en afnemende verwachtingen. Maar uiteindelijk wint het verstand: geen deal is simpelweg onverkoopbaar tijdens de grootste economische crisis sinds de Tweede Wereldoorlog. \u2018Eindelijk kunnen we Brexit achter ons laten\u2019, zegt voorzitter Ursula von der Leyen van de Europese Commissie. Ze kijkt er, ondanks een doorwaakte nacht, monter bij.", "De manier waarop het Verenigd Koninkrijk de EU op 31 januari dit jaar verliet, was een voorbode van wat de onderhandelingen zouden geven. Het vertrek van de Britten die donkere januarinacht, verloopt liefde- en emotieloos. In het Brusselse Europagebouw waar de lidstaten vergaderen, worden even voor middernacht alle Britse vlaggen weggehaald. Fotografen zijn niet welkom. E\u00e9n vlag gaat naar het nabijgelegen Huis van de Europese Geschiedenis.", "In het Europees Parlement een dag eerder, heffen parlementari\u00ebrs nog Auld Lang Syne aan, een Brits afscheidslied. Her en der vloeit een traan. De Kroatische ambassadeur evenwel, op dat moment EU-voorzitter, zegt namens al haar collega\u2019s tegen de laatste Britse EU-ambassadeur: \u2018Goodbye and good riddance!\u2019, oftewel: \u2018Dag! Opgeruimd staat netjes!\u2019 De Kroatische verkeert in de veronderstelling dat good riddance een ander woord is voor good luck. Volgens diplomaten vat deze vergissing kernachtig het 47-jarige EU-lidmaatschap van de Britten samen."], "authors": ["December"], "keywords": ["onvermijdelijk", "zijn", "van", "het", "naar", "en", "voor", "een", "sluiten", "zegt", "weg", "good", "op", "uitgang", "dat", "londen", "die", "deal"], "pubDate": null, "publicationId": "1a359314-37ee-33a8-8de7-301d3eb2ed28"}