{"id": "687bc8aa-bc96-3bf3-9877-7928573cd36f", "title": "Coach Arjan Taaij speelt met Lycurgus na maanden weer een volleybalwedstrijd; in Moskou tegen Roemeense tegenstander in CEV-Cup: 'Geen idee hoe we ervoor staan'", "url": "https://www.dvhn.nl/sport/Coach-Arjan-Taaij-speelt-met-Lycurgus-na-maanden-weer-een-volleybalwedstrijd-in-Moskou-tegen-Roemeense-tegenstander-in-CEV-Cup-Geen-idee-hoe-we-ervoor-staan-26291849.html", "summary": ",,Maar het zijn net koeien die weer de wei in mogen.\u2019\u2019Voor coach Arjan Taaij van Lycurgus is het de grote vraag hoe zijn ploeg de coronatijd tot nu is doorgekomen.\n,,Ik heb geen idee hoe we als team ervoor staan\u2019\u2019, laat hij vanuit Moskou weten, waar het duel in een \u2018bubbel\u2019 wordt gespeeld.\nGoede ploeg met veel ervaringTaaij noemt Arcade Galati een goede ploeg met veel ervaring.\nHet duel van Lycurgus tegen Arcada Galati wordt in de thuishal van Dynamo Moskou woensdag vanaf 14.00 uur Nederlandse tijd gespeeld.\nZoals handen wassen, afstand houden en maar met een paar man aan grote tafels eten.\u2019\u2019", "paragraphs": ["De volleyballers van Amysoft Lycurgus spelen woensdagmiddag in de CEV-Cup tegen het Roemeense Arcada Galati. De Groningse coach Arjan Taaij heeft geen idee hoe zijn team ervoor staat. ,,Maar het zijn net koeien die weer de wei in mogen.\u2019\u2019", "Voor coach Arjan Taaij van Lycurgus is het de grote vraag hoe zijn ploeg de coronatijd tot nu is doorgekomen. Woensdagmiddag treden de Groningse volleyballers in de achtste finales van de CEV-Cup aan tegen het Roemeense Arcada Galati. ,,Ik heb geen idee hoe we als team ervoor staan\u2019\u2019, laat hij vanuit Moskou weten, waar het duel in een \u2018bubbel\u2019 wordt gespeeld. ,,Onze voorbereiding was niet optimaal. Onze enige wedstrijd dit seizoen in de competitie was tegen ZVH. Dat is alweer twee\u00ebnhalve maand geleden. Vanwege corona mochten we alleen met twee of vier man tegelijk trainen. Iedereen is fit bij ons, maar we hebben nooit meer in een wedstrijdvorm kunnen oefenen.\u2019\u2019", "Minder last van coronamaatregelen", "Daar komt bij dat de tegenstander van Lycurgus veel minder last heeft gehad van coronamaatregelen. ,,In Roemeni\u00eb is de competitie volledig doorgegaan. Wat dat betreft heeft Galati een voorsprong. Maar je hoort mij niet klagen over de maatregelen die in Nederland van kracht zijn\u2019\u2019, zegt Taaij. Aan beelden om Arcada Galati te analyseren heeft Lycurgus geen gebrek. ,,We hebben de beelden van zes wedstrijden tot onze beschikking. We hebben genoeg info om die ploeg te analyseren.\u2019\u2019", "De Roemenen, met de Nederlander Niels Klapwijk in de gelederen, werden de afgelopen twee jaar landskampioen. In 2017 won het team zowel de beker als de Supercup. Sinds 2016 speelt Arcada Galati Europees volleybal, de afgelopen twee jaar in de voorronde van de Champions League.", "Goede ploeg met veel ervaring", "Taaij noemt Arcade Galati een goede ploeg met veel ervaring. ,,Ze spelen best wel goed, sober en solide. Maar dat ligt ons wel.\u2019\u2019 Voor Lucurgus wordt het Europese treffen de eerste wedstrijd in maanden tijd. Doordat Lycurgus in de enige wedstrijd die in de eredivisie doorging van ZVH won, is het nog steeds koploper in de competitie. Volgens Taaij wordt de eredivisie waarschijnlijk in uitgeklede vorm in het eerste weekeinde van januari hervat. ,,We zijn koploper en wonnen ook de Supercup. Wat dat betreft hebben we een goed seizoen\u2019\u2019, grapt de Groningse coach lachend.", "Om het Europese CEV-toernooi in tijden van corona zo veilig mogelijk te laten plaatsvinden, worden de wedstrijden in vier steden in een \u2018bubbel\u2019 afgewerkt. Het duel van Lycurgus tegen Arcada Galati wordt in de thuishal van Dynamo Moskou woensdag vanaf 14.00 uur Nederlandse tijd gespeeld. Bij verlies kunnen de Groningers weer naar huis, maar bij winst wacht donderdag in de kwartfinales de winnaar van het andere duel in de poule tussen OK Vojvodina Seme Novi Sad uit Servi\u00eb en thuisploeg Dynamo Moskou.", "Weinig mondkapjes", "Nadat Lycurgus na een reis van vijftien uur in Moskou arriveerde, heeft het team eindelijk weer eens in volledige samenstelling kunnen trainen. ,,Inderdaad\u2019\u2019, zegt Taaij, ,,het waren net koeien die na een lange winter weer de wei in mochten.\u2019\u2019 Volgens hem zit Lycurgus in een \u2018bubbel\u2019, maar op zijn Russisch. ,,Als je buiten op straat kijkt, denk je dat corona niet bestaat. Dan zie je weinig mondkapjes. In ons hotel lopen ook gewoon andere gasten rond. Maar we hebben onze eigen hygi\u00ebne-maatregelen. Zoals handen wassen, afstand houden en maar met een paar man aan grote tafels eten.\u2019\u2019"], "authors": ["Sjoerd Jansen"], "keywords": ["dat", "speelt", "tegenstander", "van", "tegen", "moskou", "een", "het", "weer", "taaij", "staan", "maar", "roemeense", "met", "lycurgus", "volleybalwedstrijd", "galati", "zijn"], "pubDate": null, "publicationId": "bb59becc-5bf6-3c6d-8cdd-d41716890d16"}