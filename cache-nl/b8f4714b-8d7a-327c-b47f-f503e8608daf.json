{"id": "b8f4714b-8d7a-327c-b47f-f503e8608daf", "title": "Halal kant-en-klaarmaaltijden: is het halalschap toe aan een upgrade?", "url": "https://www.parool.nl/ps/halal-kant-en-klaarmaaltijden-is-het-halalschap-toe-aan-een-upgrade~b86c9333/", "summary": "De inhoud van het halalschap wordt nogal eens bepaald door iemand die zelf niet halal eet.\n\u201cWij proberen dat bij elkaar te brengen.\u201dDi\u00ebtist Mariam Aaras van het Voorlichtingsbureau Halalvoeding denkt dat er wel meer van dit soort producten zullen verschijnen.\n\u201cJe ziet meer snoep zonder gelatine en ook het assortiment kant-en-klaarmaaltijden is gegroeid.\u201dToch is het soms nog goed opletten en zoeken, zegt ze.\n\u201cAf en toe verbaas ik me over wat er in producten zit terwijl je het niet verwacht.\nEen tonijnsalade is in principe halal, maar het kan zijn dat er toch iets in de dressing zit dat volgens het geloof niet is toegestaan.\u201dMeer duidelijkheid over de producten zou volgens de di\u00ebtist al enorm helpen.", "paragraphs": ["Net als de vleesvervangers, borrelsnacks en zakjes sla hebben halalproducten in veel supermarkten een eigen hoekje. Daar, in een normaal gesproken niet erg inspirerend deel van Albert Heijn, vond ik opeens producten die verder \u00adgingen dan iets wat lijkt op roze boterhamworst.", "De halal kant-en-klaarmaaltijden van By Oummi \u2013 \u2018door mama\u2019 \u2013 moeten volgens de bedenkers tegemoetkomen aan de halalconsument die niet altijd zin heeft om vier winkels langs te moeten voor een halalgerecht, maar ook aan de liefhebber van gewoon een goede harira of linzensoep, die geen zin heeft om te koken.", "Het idee voor de maaltijden ontstond vijf jaar geleden uit frustratie, zegt medeoprichter Rachid Lamrabat. Hij bekeek in de grote supermarkten de halalschappen en vond alleen maar producten die nog vroegen om uitgebreide bereiding of charcuterie van \u00e9\u00e9n merk.", "Terwijl hij na een lange dag werken ook weleens een snelle maaltijd in zijn mandje wilde gooien. \u201cVroeger waren we bij ons thuis allang blij dat er \u00edets van halal in de schappen lag, maar nu ik zelf een kind heb wil ik dat het aanbod beter wordt.\u201d", "Want dat is nog altijd summier, zegt hij. Het probleem? De inhoud van het halalschap wordt nogal eens bepaald door iemand die zelf niet halal eet. \u201cZe denken dat halalproducten heel anders moeten zijn dan niet-halal, maar neem een biefstuk: het enige verschil daarbij is dat het op een andere manier is geslacht.\u201d", "Jongere halalconsumenten willen volgens hem niet alleen maar worden aangesproken op hun moslimidentiteit, maar ook gewoon lekker kunnen eten. \u201cWij proberen dat bij elkaar te brengen.\u201d", "Di\u00ebtist Mariam Aaras van het Voorlichtingsbureau Halalvoeding denkt dat er wel meer van dit soort producten zullen verschijnen. \u201cDe generatie van nu heeft daar behoefte aan. Die werkt, studeert en heeft niet de tijd om zoals vroeger, toen veel vrouwen overdag thuisbleven, lang boodschappen te doen en te koken.\u201d", "En ze willen ook mee kunnen doen met voedseltrends. \u201cLaatst zag ik \u00adbijvoorbeeld een halalversie van sushi, gemaakt zonder rijstwijn.\u201d", "Tegelijk zijn er volgens haar tegenwoordig al veel meer producten halal omdat producenten de groeiende groep vegetari\u00ebrs willen bedienen \u2013 en veel vegetarische gerechten zijn halal. \u201cJe ziet meer snoep zonder gelatine en ook het assortiment kant-en-klaarmaaltijden is gegroeid.\u201d", "Toch is het soms nog goed opletten en zoeken, zegt ze. \u201cAf en toe verbaas ik me over wat er in producten zit terwijl je het niet verwacht. Een tonijnsalade is in principe halal, maar het kan zijn dat er toch iets in de dressing zit dat volgens het geloof niet is toegestaan.\u201d", "Meer duidelijkheid over de producten zou volgens de di\u00ebtist al enorm helpen. \u201cAl weten veel Turkse en Marokkaanse moeders van elkaar al precies welke slagroomtaart halal is en welke niet.\u201d"], "authors": ["Laura Obdeijn"], "keywords": ["van", "het", "halal", "halalschap", "maar", "producten", "die", "kantenklaarmaaltijden", "een", "niet", "upgrade", "en", "dat", "toe", "aan"], "pubDate": "2020-12-08T15:00:32+01:00", "publicationId": "a3002aeb-6d5a-3894-adcb-0212effbc567"}