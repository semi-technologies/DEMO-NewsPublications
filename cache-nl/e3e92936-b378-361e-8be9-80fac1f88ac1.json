{"id": "e3e92936-b378-361e-8be9-80fac1f88ac1", "title": "8.793 mensen testten positief, 26 nieuwe IC-opnames", "url": "https://www.nrc.nl/nieuws/2020/12/09/coronablog-10-december-a4023329", "summary": "8.793 mensen testten positief, 26 nieuwe IC-opnames Het RIVM heeft het hoogste aantal positieve coronatests in ruim een maand binnengekregen.\nOok noemde hij de drukte in de winkelstraten als mogelijke verklaring en lijkt het er simpelweg op dat meer mensen besmet zijn.\nIn de Nederlandse ziekenhuizen zijn nog eens 198 pati\u00ebnten met het coronavirus opgenomen.\n26 coronapati\u00ebnten moesten naar de intensive care - ruim het dubbele van het dagelijkse aantal nieuwe IC-opnames waarbij de overheid de eerste versoepelingen van het beleid overweegt.\nDe lagere CO\u2082-uitstoot van huishoudens komt volgens het CBS vooral doordat de auto vaker op het pad blijft vanwege het thuiswerken.", "paragraphs": ["8.793 mensen testten positief, 26 nieuwe IC-opnames Het RIVM heeft het hoogste aantal positieve coronatests in ruim een maand binnengekregen. 8.793 mensen testten positief. Het was sinds 2 november niet meer voorgekomen dat meer dan achtduizend mensen te horen kregen dat ze besmet zijn. Het cijfer ligt ook ruim boven het gemiddelde van de zeven dagen tot en met gisteren (6.391). Het dodental liep op met 61. Doordat niet iedereen met klachten zich (direct) laat testen en positieve tests soms met vertraging worden doorgegeven aan het RIVM, laten de dagelijkse besmettingscijfers altijd enige schommelingen zien. Toch ligt het aantal positieve tests al meer dan een week boven de vijfduizend per dag. Ook het zevendaags gemiddelde stijgt al ongeveer een week. Infectieziektendeskundige Jaap van Dissel van het RIVM schreef dat gisteren toe aan een aantal factoren, waaronder een toename in het aantal tests die mogelijk verklaard kan worden door een hogere testbereidheid, verbeterde opsporing in het bron- en contactonderzoek en misschien ook mensen die zich lieten testen omdat ze voor Sinterklaasavond wilden weten of ze het virus bij zich dragen. Ook noemde hij de drukte in de winkelstraten als mogelijke verklaring en lijkt het er simpelweg op dat meer mensen besmet zijn. Dit laatste is terug te zien in de ziekenhuiscijfers. In de Nederlandse ziekenhuizen zijn nog eens 198 pati\u00ebnten met het coronavirus opgenomen. 26 coronapati\u00ebnten moesten naar de intensive care - ruim het dubbele van het dagelijkse aantal nieuwe IC-opnames waarbij de overheid de eerste versoepelingen van het beleid overweegt. In totaal liggen er nu 1.648 coronapati\u00ebnten in de ziekenhuizen, van wie 469 op de IC. De cijfers zijn vergelijkbaar met de cijfers van de voorbije maand. De ziekenhuisbezetting schommelt al meer dan een maand rond de 1.600 tot 1.700.", "CBS: ook in derde kwartaal minder CO\u2082-uitstoot als gevolg van pandemie Ook in het derde kwartaal is de CO\u2082-uitstoot in Nederland teruggedrongen als gevolg van de coronapandemie. In het derde kwartaal van dit jaar was de emissie 4,5 procent lager ten opzichte van dezelfde periode vorig jaar, blijkt donderdag uit onderzoek van het Centraal Bureau voor de Statistiek (CBS). Net als in de eerste twee kwartalen van 2020 werd minder uitgestoten vergeleken met een jaar eerder: in het eerste kwartaal 8,7 procent en het tweede 21,1 procent. Dat komt volgens het CBS omdat de transportsector, landbouw, industrie en huishoudens voor minder CO\u2082-emissie zorgen. Daartegenover staan energiebedrijven, waterbedrijven en afvalbeheerders die juist meer uitstoten. Door het thuiswerken rijden minder Nederlanders met de auto auto en ook veel vliegtuigen blijven dit jaar aan de grond. In het derde kwartaal van 2020 stootte de transportsector 40 procent minder CO\u2082 uit ten opzichte van dezelfde periode vorig jaar. De emissie vanuit de luchtvaart lag 67 procent lager vergeleken met vorig jaar. Ook in de landbouw, de aardolie- en chemische industrie nam de uitstoot af. De lagere CO\u2082-uitstoot van huishoudens komt volgens het CBS vooral doordat de auto vaker op het pad blijft vanwege het thuiswerken. De Nederlandse cijfers volgen een mondiale trend van minder CO\u2082-uitstoot. Woensdag publiceerde de VN-milieuorganisatie UNEP een onderzoek waaruit blijkt dat de wereldwijde uitstoot dit jaar waarschijnlijk met 7 procent zal afnemen als gevolg van de pandemie. Volgens UNEP heeft die daling een \u201everwaarloosbaar effect\u201d op klimaatverandering. De VN-onderzoekers waarschuwden dat als de \u201eoude economie\u00ebn\u201d na de coronacrisis weer op gang komen, de klimaatdoelen van Parijs niet worden gehaald; ze pleitten daarom voor een \u201egroen economisch herstel\u201d, waarbij overheden subsidies van fossiele brandstoffen stopzetten en investeren in duurzame alternatieven. Een luchtfoto van de vrijwel lege snelweg A1 bij Muiden. Foto Robin van Lonkhuijsen/ANP", "\u2018Stroppenpotten banken volgend jaar nog hoger\u2019 Banken moeten volgend jaar waarschijnlijk meer geld opzijzetten dan in 2020 om verliezen op leningen door de coronacrisis op te vangen. Dat schrijft adviesbureau McKinsey in het donderdag gepubliceerd jaarlijkse onderzoek naar de stand van de wereldwijde bankensector. De stroppenpotten van de banken zijn in de eerste helft van dit jaar wereldwijd met 900 miljard dollar (742 miljard euro) gevuld om coronaverliezen op te kunnen vangen, schrijft het adviesbureau. Als het meest waarschijnlijke economische scenario uitkomt, komt dat bedrag over geheel 2020 uit op ruim 1.500 miljard dollar. De risicodirecteuren van de banken die McKinsey voor het onderzoek heeft gesproken verwachten dat als de overheidssteun voor bedrijven afloopt en de aflosvakanties voor bankklanten ophouden, dat bedrag in 2021 nog hoger uitvalt. Daarmee zouden de stroppenpotten bij elkaar hoger uitkomen dan tijdens de kredietcrisis. Voldoende kapitaal McKinsey verwacht desalniettemin dat in deze coronacrisis, in tegenstelling tot in 2008/2009, vrijwel alle banken deze financi\u00eble klap overleven. \u201eDe industrie is voldoende gekapitaliseerd om de schok op te vangen\u201d, schrijft het adviesbureau. Op de langere termijn zijn de strategieadviseurs pessimistischer over het voorbestaan van banken. De vraag is namelijk of banken wel in staat zijn om, als de economie enigszins is hersteld, weer voldoende winst te maken. Dat is nodig om de \u2018kapitaalkussens\u2019 weer op te bouwen voor een volgende crisis. Een jaar geleden, voor de coronacrisis, stelde McKinsey al dat 60 procent van de banken door de lage rentes onvoldoende winst maakt om de kosten voor kapitaal die het maakt te compenseren. In het eerste halfjaar van 2020 is dat door de coronacrisis opgelopen naar 77 procent. De conclusie van McKinsey was een jaar geleden eigenlijk hetzelfde als nu: de banken moeten als de wiedeweerga op zoek naar nieuwe verdienmodellen. Daarbij moeten de banken gebruikmaken van de snelheid en flexibiliteit die tijdens het begin van de coronacrisis aan de dag werd gelegd, aldus het adviesbureau. Lees ook: Kunnen banken hun rol als \u2018redder\u2019 van de economie blijven volhouden? Correctie (10 december 2020): In een eerdere versie van dit artikel stond dat het gehele bedrag in de stroppenpotten over 2020 zou uitkomen op 1,5 miljard dollar. Dat moest 1.500 miljard dollar zijn. Dat is hierboven aangepast. McKinsey verwacht dat in deze coronacrisis, in tegenstelling tot in 2008/2009, vrijwel alle banken de eerste financi\u00eble klap overleven. Foto: Toby Melville/Reuters"], "authors": [], "keywords": ["van", "icopnames", "positief", "26", "als", "mensen", "het", "op", "nieuwe", "met", "8793", "een", "testten", "dat", "en", "jaar", "banken"], "pubDate": "2020-12-09T00:00:00", "publicationId": "523804ef-c522-3326-9bed-36886aac98cb"}