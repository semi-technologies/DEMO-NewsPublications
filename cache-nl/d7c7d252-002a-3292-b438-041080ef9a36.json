{"id": "d7c7d252-002a-3292-b438-041080ef9a36", "title": "Corona! En nu, wat zijn tegenwoordig je kansen?", "url": "https://volkskrant.nl/columns-opinie/corona-en-nu-wat-zijn-tegenwoordig-je-kansen~bb5c00b5c/", "summary": "Ik begin wat kalmerende cijfers op te zeggen die ik, als coronaverslaggever van de Volkskrant, inmiddels uit mijn hoofd ken.\nDat zijn Amerikaanse cijfers, houd ik mezelf voor, een land waar ze je vast sneller opnemen.\nVolgens een recente overzichtsstudie overlijdt rond de 70 jaar zo\u2019n 2,5 procent, is de sterfkans voor 80-jarigen ongeveer 8,5 procent en voor 85-plussers liefst 28,3 procent.\nVoor mensen van rond de veertig is de overlijdenskans 0,07 procent, en rond de vijftig is de overlijdenskans 0,25 procent.\nVolgens een Oxfordse analyse is de sterfte bij 80-plussers gedaald naar 11 procent, en bij zestigers en zeventigers naar 2 procent.", "paragraphs": ["Het virus bereikte ook het gezin van wetenschapsredacteur en \u2018coronaverslaggever\u2019 Maarten Keulemans. Over de vragen waarop hij stuitte in quarantaine hield hij een dagboek bij.", "Aan de manier waarop ze mijn naam roept, onderaan de trap, hoor ik het meteen. Dringend, een beetje gealarmeerd. Zoals ze zou roepen als er een grote spin op de muur zit, de kat een muis heeft binnengebracht, of allebei.", "Maar nee. \u2018Daar heb je het nou. Ik ben positief\u2019, zegt mijn partner als ik de huiskamer binnenkom. Positief. Voor corona. \u2018Neemt u even de tijd om het te verwerken\u2019, staat er in het bericht dat ze zojuist van de GGD heeft ontvangen. Want corona, dat is toch: die ziekte.", "Ik begin wat kalmerende cijfers op te zeggen die ik, als coronaverslaggever van de Volkskrant, inmiddels uit mijn hoofd ken. Uiteindelijk, zeg ik, hoeft van alle mensen die besmet is met het virus, maar een paar procent naar het ziekenhuis. En op de ic belandt zo\u2019n 0,35 procent van alle ge\u00efnfecteerden. \u2018Dat valt best mee toch?\u2019, probeer ik de moed erin te houden.", "Mijn vriendin tuurt ietwat verslagen naar haar laptop. Een beetje keelpijn en wat verkoudheid, zijn haar voornaamste klachten. En o ja, ze kan wat minder goed ruiken, bleek gisteren toen ze aan een theezakje rook \u2013 het laatste duwtje om een wattenstaafjestest aan te vragen.", "Boven, op mijn werkkamer, begin ik de wetenschappelijke literatuur door te vlooien die ik inmiddels in steeds wankeler stapels op de rand van mijn bureau heb verzameld. Hoe groot is tegenwoordig eigenlijk de kans dat mijn vriendin in het ziekenhuis belandt? Of, ik durf er haast niet aan te denken, komt te overlijden? Ik zet me ertoe aan ook die statistieken erbij te pakken.", "Het opnamerisico in het ziekenhuis loopt sterk op met de leeftijd, blijkt uit een inventarisatie van zo\u2019n vijfduizend pati\u00ebnten: 1 procent voor twintigers en dertigers, 2 procent voor veertigers, 4 procent voor iemand in de vijftig en al snel 6 tot 8 procent voor zestigers en zeventigers. Dat zijn Amerikaanse cijfers, houd ik mezelf voor, een land waar ze je vast sneller opnemen.", "Maar de cijfers uit Nederland zijn niet veel beter. De kans om in het ziekenhuis te belanden was tot dusver ruwweg 3 procent voor 60-minners, en 10 procent voor mensen van boven de zestig. Waarschijnlijk zijn die getallen in werkelijkheid lager: tijdens de eerste golf wisten we immers niet goed hoeveel mensen ge\u00efnfecteerd waren. Maar je ziet het ook in het ziekenhuis: 10 procent van alle ziekenhuispati\u00ebnten is tussen de 35 en de 50, nog eens 28 procent is tussen de 50 en de 65.", "En de kans op overlijden? Die schiet vooral boven de 65 omhoog. Volgens een recente overzichtsstudie overlijdt rond de 70 jaar zo\u2019n 2,5 procent, is de sterfkans voor 80-jarigen ongeveer 8,5 procent en voor 85-plussers liefst 28,3 procent. Voor mensen van rond de veertig is de overlijdenskans 0,07 procent, en rond de vijftig is de overlijdenskans 0,25 procent. E\u00e9n op vierhonderd, dat valt eigenlijk best mee, houd ik mezelf voor.", "Gelukkig is er ook een lichtpuntje: door betere behandelingen is de overlijdenskans van vooral ouderen sterk afgenomen. Volgens een Oxfordse analyse is de sterfte bij 80-plussers gedaald naar 11 procent, en bij zestigers en zeventigers naar 2 procent. Maar: dat zijn voorlopige cijfers, nog onbevestigd door de grote onderzoeken.", "Beneden is mijn partner inmiddels in bed gekropen, rillerig en vermoeid. De geschrokken appjes en beterschapswensen van vrienden en bekenden stromen binnen. \u2018Het is eigenlijk een gewone griep. Iets wat ik eerder heb gehad\u2019, zegt mijn partner, nog allerminst op haar gemak. \u2018Maar nu denk je toch wat eerder: er zit iets in me dat kan ontploffen.\u2019"], "authors": ["Maarten Keulemans"], "keywords": ["ik", "tegenwoordig", "zijn", "van", "mijn", "kansen", "en", "voor", "een", "nu", "procent", "te", "corona", "op", "het", "wat", "je"], "pubDate": "2020-12-20T18:45:01Z", "publicationId": "1a359314-37ee-33a8-8de7-301d3eb2ed28"}