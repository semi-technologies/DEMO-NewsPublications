{"id": "63d36bed-f17b-3417-b997-cc6a1bc42d80", "title": "John Le Carr\u00e9 (1931-2020) dankte zijn fascinatie voor mysterie aan zijn vader, een flamboyante oplichter", "url": "https://trouw.nl/cultuur-media/john-le-carre-1931-2020-dankte-zijn-fascinatie-voor-mysterie-aan-zijn-vader-een-flamboyante-oplichter~b0210ff4/", "summary": "Wanneer aan het licht komt dat hij een dubbelspion is, vlucht hij naar een pension om zijn memoires te schrijven.\nDie memoires zijn een licht geromantiseerd verslag van Le Carr\u00e9\u2019s eigen jeugd.\nPym beschrijft hoe hij als spion gevormd is door zijn vader, een charmante maar gevaarlijke oplichter.\nNet zoals John le Carr\u00e9 vorig jaar nog tegen The Guardian zei gevormd te zijn door zijn criminele vader, Ronnie Cornwell.\nIn 1993 confronteerde Jan Kuitenbrouwer (vader van de gelijknamige journalist) hem in een brief met een plotfoutje in Tinker tailor soldier spy.", "paragraphs": ["\u2018De beste Engelse roman sinds de oorlog.\u2019 Zo werd John le Carr\u00e9\u2019s \u2018A perfect spy\u2019 in 1986 genoemd door de Amerikaanse schrijver Philip Roth. Het verhaal draait om de Engelse Magnus Pym, een kameleonachtige spion die zich zijn hele leven aanpast aan iedereen, en zodoende eerlijk is tegen niemand, ook niet tegen zichzelf. Wanneer aan het licht komt dat hij een dubbelspion is, vlucht hij naar een pension om zijn memoires te schrijven.", "Die memoires zijn een licht geromantiseerd verslag van Le Carr\u00e9\u2019s eigen jeugd. Pym beschrijft hoe hij als spion gevormd is door zijn vader, een charmante maar gevaarlijke oplichter. Net zoals John le Carr\u00e9 vorig jaar nog tegen The Guardian zei gevormd te zijn door zijn criminele vader, Ronnie Cornwell.", "David Cornwell, zoals de schrijver echt heette, is zaterdagavond op 89-jarige leeftijd aan een longontsteking overleden. Cornwell, die in de jaren vijftig en zestig bij de Britse veiligheids- en inlichtingendiensten werkte, werd in 1963 wereldberoemd als John le Carr\u00e9 met \u2018The spy who came in from the cold\u2019, zijn derde spionageroman. Bestsellers als \u2018Tinker tailor soldier spy\u2019 en \u2018The constant gardener\u2019 volgden. Op veel van zijn boeken zijn films en tv-series gebaseerd.", "\u2018Waarheid is waar je mee weg komt\u2019", "In het interview met The Guardian blijkt zijn vader zijn oorspronkelijke inspiratiebron. Door diens \u201cbuitengewone, onverzadigbare criminaliteit\u201d ontbrak het hem in zijn vroege jaren \u201caan enig re\u00ebel besef van waarheid. Waarheid was waar je mee weg kwam.\u201d", "Aanleiding voor het interview was Le Carr\u00e9\u2019s 25ste en laatste boek, \u2018Agent Running in the Field\u2019 (2019), waarin hij genadeloos schrijft over de Brexit. \u2018Het is mijn overwogen mening\u2019, laat hij een personage zeggen, \u2018dat het vertrek van Groot Brittanni\u00eb uit de Europese Unie ten tijde van Trump, en de Britse afhankelijkheid van de Verenigde Staten in een tijdperk waarin de VS vervallen in institutioneel racisme en neofascisme, een absolute clusterfuck is.\u2019", "In eerdere romans blijkt afhankelijkheid van de VS de schrijver altijd te hebben tegengestaan. In verhalen als \u2018The Russia house\u2019 en ook A perfect spy, komt de CIA over als een bende lompe horken die zichzelf veel te belangrijk achten. De Engelse personages hebben meer relativeringsvermogen: je kunt de wereld niet redden, maar het spelletje wel met verve spelen. Niet voor niets zegt een personage in de BBC-serie van Le Carr\u00e9\u2019s boek \u2018The little drummer girl\u2019: \u2018De duivel kun je niet stoppen. Alleen de man die zijn werk uitvoert.\u2019", "Uiteindelijk blijft de elegantie over", "Zelden voelen Le Carr\u00e9\u2019s verhalen netjes afgerond. Soms winnen de protagonisten, soms de antagonisten, maar het einde blijft een dubieuze wending in een eindeloze \u2013 vaak zinloze \u2013 strijd. En hoewel hij zichzelf in zijn priv\u00e9leven als patriot zag, raakte ook zijn vaderlandsliefde tegen het einde behoorlijk bekoeld. Je kunt je afvragen: waar geloofde hij nog in?", "In ieder geval in de elegantie van het spel, die zijn Engelse antihelden zo goed begrepen. In interviews wist Le Carr\u00e9 altijd de rol van humoristische gentleman op te brengen.", "Ook in het contact met zijn lezers was een attent gebaar hem niet vreemd. In 1993 confronteerde Jan Kuitenbrouwer (vader van de gelijknamige journalist) hem in een brief met een plotfoutje in Tinker tailor soldier spy. \u201cDank u zeer voor uw vermakelijke brief\u201d, antwoordde Le Carr\u00e9. \u201cMijn vrouw en ik waren zeer geraakt door uw verschrikkelijke vraag.\u201d De lezer kreeg een gesigneerd exemplaar van het boek, opgedragen aan \u2018een betere spion dan ik\u2019.", "Lees ook:", "In de wereld van Le Carr\u00e9 bestaat geen zwart en wit", "The Little Drummer Girl\u2019 speelt met de dubbel-zinnigheden van de spionagewereld. List en bedrog zijn belangrijker dan spanning."], "authors": ["Rufus Kain"], "keywords": ["zijn", "van", "het", "vader", "voor", "le", "fascinatie", "een", "en", "met", "john", "oplichter", "mysterie", "hij", "als", "flamboyante", "je"], "pubDate": "2020-12-14T15:35:31Z", "publicationId": "b66cd8e4-4294-3571-bcd7-e490527f1a48"}