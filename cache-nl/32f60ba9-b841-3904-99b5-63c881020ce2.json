{"id": "32f60ba9-b841-3904-99b5-63c881020ce2", "title": "Dochter is positief getest en dan? Zo simpel zijn die quarantaineregels nog niet", "url": "https://www.volkskrant.nl/columns-opinie/dochter-is-positief-getest-en-dan-zo-simpel-zijn-die-quarantaineregels-nog-niet~bec8ff5f/", "summary": "In de Volkskrant van woensdag stond dat de leerlingen van klas 1b van het Zadkine Startcollege, een mbo-school, de regels niet begrepen.\nOf nee, bij nader inzien begon het met echtgenote, die ook hoofdpijn had, maar wat zwaarder en twee dagen eerder.\nNadat ik de naam had doorgegeven, kwam er een sorry en moest dochter zelf aan de lijn komen.\nMaar mocht dat niet zo zijn: dan wordt een meisje van 14 dat net heeft gehoord dat ze corona heeft, bedolven onder instructies.\nMaar ook stond er: \u2018Tot minimaal zeventien dagen na de eerste ziektedag.\u2019 En dat is pas 25 december.", "paragraphs": ["Iemand vertelde me dat er onderzoek wordt gedaan naar de impact van corona op de Turkse, Poolse en Eritrese gemeenschappen in Nederland. Voor sommige bevolkingsgroepen is het luxe zich aan de coronamaatregelen te kunnen houden, hoorde ik. Vooropgesteld dat ze begrijpen wat die maatregelen behelzen.", "Ook laaggeletterden, de 2,5 miljoen Nederlanders die moeite hebben met lezen en schrijven, vinden dat ingewikkeld, las ik. De GGD \u00adlevert instructies in eenvoudige taal, maar dan nog is de kluwen aan voorschriften moeilijk te ontwarren. In de Volkskrant van woensdag stond dat de leerlingen van klas 1b van het Zadkine Startcollege, een mbo-school, de regels niet begrepen.", "Sinds een paar dagen weet ik: dat geldt ook voor mij.", "Het begon met jongste dochter die lichte hoofdpijn kreeg, nu anderhalve week geleden. Niks om voor thuis te blijven van school, maar toch.", "Of nee, bij nader inzien begon het met echtgenote, die ook hoofdpijn had, maar wat zwaarder en twee dagen eerder. Ook dat was geen reden geweest om alarm te slaan.", "Totdat zo veel leerlingen van de middelbare school corona bleken te hebben dat de school dicht ging. Ook vrienden van jongste dochter testten positief. En inderdaad, vaak ging dat gepaard met hoofdpijn. Dochter vertrouwde het niet.", "Dochter werd getest, vorige week donderdag. We kennen inmiddels de bochten en rituelen van de teststraat, voor haar was het de derde keer - al bijna zeiden ze \u2018goedemorgen meneer Korteweg\u2019 toen we bij de RAI kwamen. Vrolijke mensen daar. Er staan zelfs plantenbakken.", "Quarantaine tot Kerst.", "Daarna wachten. De vorige keer was de uitslag er binnen tien uur, nu was er na twee dagen nog niks. Dan kun je zelf bellen, hadden we gehoord. We werden doorverbonden met een dame van de GGD. Die zowaar meteen wist om wie het ging. Voordat we een naam, laat staan een burgerservicenummer hadden genoemd, kwam de uitslag: uw dochter is negatief. Goed nieuws, maar ging het wel om de juiste persoon?", "Nee dus, bleek al snel. Nadat ik de naam had doorgegeven, kwam er een sorry en moest dochter zelf aan de lijn komen. Die kreeg een andere uitslag: positief. En ook allerhande informatie over wat haar nu te doen stond. Nu is jongste dochter toevallig bijdehand genoeg. Maar mocht dat niet zo zijn: dan wordt een meisje van 14 dat net heeft gehoord dat ze corona heeft, bedolven onder instructies. Geen goed idee.", "Hoe nu verder? Ik keek op de site van de GGD. Er stond: \u2018Krijgt u geen klachten? Dan kunt u zich op of na dag 5 na het laatste contact met uw besmettelijke huisgenoot laten testen.\u2019", "Wat later belde de GGD zelf. Met opnieuw de uitslag - dat die al was doorgegeven was niet bekend - en allerlei vragen vanwege bron- en contactonderzoek. Een instructie met wel zeven uitlegfilmpjes kwam per mail.", "Wat bleek? Jongste dochter moest tot zeven dagen na de eerste symptomen in quarantaine en dan nog 24 uur klachtenvrij blijven. Opgehokt tot en met dinsdag. Duidelijk.", "En de rest van het gezin, inclusief de inmiddels negatief geteste echtgenote? Dat moet in quarantaine blijven tot tien dagen nadat de klachten van jongste dochter verdwenen zijn. Inderdaad: dat was woensdag 16 december. Maar ook stond er: \u2018Tot minimaal zeventien dagen na de eerste ziektedag.\u2019 En dat is pas 25 december.", "Gescheiden badkamer zorgt voor tijdwinst.", "Cruciaal bleek de vraag hoeveel badkamers we hebben. Een extra badkamer alleen voor de besmette huisgenoot levert vijf dagen winst. Helaas, dat is niet het geval. Dus duurt onze quarantaine na veel gereken inderdaad tot de Kerst. En mag jongste dochter nu al weer de straat op. De pati\u00ebnt gaat melk en sinaasappels kopen voor de gezonden.", "Iedereen die ik dit probeer uit te leggen, reageert hetzelfde: jij hebt er niks van begrepen. Ik zou willen dat ze gelijk hadden. Zeker, er is versnelling mogelijk. We kunnen ons 5 dagen na de laatste isolatiedag van jongste dochter laten testen, ook als we geen klachten hebben. Is de uitslag negatief, dan betekent dat einde quarantaine.", "Corona is een ingewikkelde ziekte, symptomen en verloop zijn grillig. Hetzelfde geldt voor de maatregelen, waarvan de logica soms indruist tegen het gevoel. Het is net aan te begrijpen. Voor mij. Hoe moet dat als je Eritree\u00ebr bent en amper Nederlands spreekt, of als je sowieso Nederlands lastig vindt of geen zin hebt moeite te doen?", "Wat het nog vreemder maakt, is dat niemand hier klachten heeft. We zijn als Willem Barentsz in het Behouden Huysch. Door onzichtbare ijsberen omringd."], "authors": ["Ariejan Korteweg"], "keywords": ["dat", "van", "nog", "positief", "quarantaineregels", "niet", "een", "en", "simpel", "zo", "te", "zijn", "dochter", "getest", "voor", "er", "met", "het"], "pubDate": "2020-12-16T21:15:31Z", "publicationId": "1a359314-37ee-33a8-8de7-301d3eb2ed28"}