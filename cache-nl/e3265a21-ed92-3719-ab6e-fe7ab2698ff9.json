{"id": "e3265a21-ed92-3719-ab6e-fe7ab2698ff9", "title": "In Mexico worden pick-ups voor de VS gemaakt, terwijl daar de fabrieken leegstaan", "url": "https://www.volkskrant.nl/kijkverder/track-en-trace/v/in-mexico-worden-pick-ups-voor-de-vs-gemaakt-terwijl-daar-de-fabrieken-leegstaan/", "summary": "Destijds dreef Silao op landbouw en schoenenfabrieken.\n25 jaar later geeft een van die heuvels zicht op het omvangrijke terrein van General Motors.\nEen nieuwe, strak geasfalteerde weg loopt vanaf de GM-fabriek naar de \u2018binnenlandse haven\u2019 ten noorden van Silao, een industrieterrein met douanefaciliteit.\nNaast de fabriek ligt een enorm parkeerterrein dat voor eenderde is gevuld met pick-ups.\nHij beloofde een nieuw verdrag met een sterkere positie voor de Amerikaanse maakindustrie.", "paragraphs": ["Destijds dreef Silao op landbouw en schoenenfabrieken. Het was een plattelandsstad waar weinig spannends gebeurde, omringd door ma\u00efsvelden, cactussen en heuvels. 25 jaar later geeft een van die heuvels zicht op het omvangrijke terrein van General Motors. Cervantes\u2019 getatoe\u00eberde arm wijst naar loodsen die van buiten niets prijsgeven. Hij weet wat zich binnen afspeelt: assemblage, versnellingsbakken met zes, acht, tien versnellingen, motoren, carrosserie, lak, kwaliteitscontrole.", "Een nieuwe, strak geasfalteerde weg loopt vanaf de GM-fabriek naar de \u2018binnenlandse haven\u2019 ten noorden van Silao, een industrieterrein met douanefaciliteit. Naast de fabriek ligt een enorm parkeerterrein dat voor eenderde is gevuld met pick-ups. De indrukwekkende productiviteit kan de nog indrukwekkender vraag naar de luxe bakbeesten niet bijbenen, vertelt Cervantes. Vanuit de verte glinsteren de Amerikaanse wagens als diamanten in de zon: modellen Chevrolet Cheyenne, Silverado, GMC Sierra.", "Wie uitkijkt op dit florerende kapitalisme zal gemakkelijk geloven in de \u2018zero sum\u2019-retoriek van de Amerikaanse president: hier wint Mexico ten koste van de VS. Nafta, stelde Donald Trump tijdens zijn campagne in 2016, was het slechtste handelsverdrag ooit. De Amerikanen lieten zich al jaren piepelen door Mexico. Hij beloofde een nieuw verdrag met een sterkere positie voor de Amerikaanse maakindustrie."], "authors": ["Beeld"], "keywords": ["leegstaan", "terwijl", "pickups", "worden", "fabrieken", "naar", "met", "zich", "gemaakt", "van", "silao", "een", "vs", "daar", "voor", "op", "het", "amerikaanse", "mexico"], "pubDate": null, "publicationId": "1a359314-37ee-33a8-8de7-301d3eb2ed28"}