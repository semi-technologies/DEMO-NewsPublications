{"id": "abaefe1c-ba14-3076-bfb0-4a352e05b235", "title": "We gaan weer stemmen voor de Grammaticale Structuur", "url": "https://trouw.nl/cultuur-media/we-gaan-weer-stemmen-voor-de-grammaticale-structuur~bb5572a1/", "summary": "In 2016 zijn we in deze rubriek begonnen aan een verkiezing met een wat langere adem: de verkiezing van de Grammaticale Structuur van het Decennium.\nDus niet een woordjesverkiezing met een vluchtig of hijgerig karakter, maar even stilstaan bij wat het afgelopen decennium ons op grammaticaal gebied gebracht heeft.\nHet plan is dat u in de laatste week van het jaar kunt stemmen, en dat we in de resterende tijd de nominaties voltooien.\nEn \u2018een X van een Y\u2019 is wel beperkt (je kunt niet zomaar elk woord gebruiken), maar toch heb je ook \u2018een boom van een vent\u2019 of \u2018een draak van een film\u2019.\nOok een taalvraag?", "paragraphs": ["December is altijd weer de maand van de terugblik, de reflectie en natuurlijk de lijstjes. In 2016 zijn we in deze rubriek begonnen aan een verkiezing met een wat langere adem: de verkiezing van de Grammaticale Structuur van het Decennium. Dus niet een woordjesverkiezing met een vluchtig of hijgerig karakter, maar even stilstaan bij wat het afgelopen decennium ons op grammaticaal gebied gebracht heeft.", "De werkelijke ontwikkelingen zullen natuurlijk pas over een halve eeuw duidelijk worden, want met name grammaticale veranderingen voltrekken zich meer in een gletsjertempo, maar een decennium is al langer dan een jaar.", "Hoe gaat de verkiezing in zijn werk? Het plan is dat u in de laatste week van het jaar kunt stemmen, en dat we in de resterende tijd de nominaties voltooien. In de afgelopen jaren zijn er al vijf grammaticale structuren genomineerd: het nieuwe gebruik van de genitief (\u2018Dat is niet des Feyenoords\u2019), het gebruik van tijdsaanduidingen als naamwoordelijk deel van het gezegde (\u2018Dat is z\u00f3 2019\u2019) als vrij jonge ontwikkelingen, maar ook het met uitsterven bedreigde \u2018een X van een Y\u2019 (\u2018een schat van een kind\u2019, \u2018een wolk van een baby\u2019) en het verguisde \u2018ik heb zoiets van\u2026\u2019. Maar ook het regionaal gekleurde \u2018ik heb de band lek\u2019 (\u2018hebben\u2019 met een voorwerp \u00e9n een eigenschap) is door u aangedragen als iets wat in de afgelopen tien jaar sterk is opgevallen.", "Wat zijn de spelregels? Het moet gaan om een echte constructie. Dat wil zeggen: je moet meerdere woorden kunnen invullen. Zo lijkt \u2018Ik heb zoiets van\u2019 wel een vaste uitdrukking, maar je kunt er elk citaat bij zetten. En \u2018een X van een Y\u2019 is wel beperkt (je kunt niet zomaar elk woord gebruiken), maar toch heb je ook \u2018een boom van een vent\u2019 of \u2018een draak van een film\u2019.", "U kunt uw nominaties insturen tot en met woensdag 23 december. De week daarna gaan we stemmen.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["van", "stemmen", "kunt", "het", "grammaticale", "maar", "met", "gaan", "zijn", "een", "ook", "en", "weer", "structuur", "dat", "voor"], "pubDate": "2020-12-08T01:01:01+01:00", "publicationId": "b66cd8e4-4294-3571-bcd7-e490527f1a48"}