{"id": "018ac864-75de-39f7-b02a-8f7fbf3a6011", "title": "Er was weer veel te doen over het oude volk, indachtig de journalistieke mantra: Jews are news", "url": "https://volkskrant.nl/columns-opinie/er-was-weer-veel-te-doen-over-het-oude-volk-indachtig-de-journalistieke-mantra-jews-are-news~b8be9e8d/", "summary": "Omdat hij met dat geteisem niet over straat durfde.\nDit grapje vertelde Paul Damen, oud-hoofdredacteur van het Nieuw Isra\u00eblitisch Weekblad, mij eens in caf\u00e9 De Pels in Mokum.\n\u2018Slager, doe mij twee ons van die vis.\u2019 Slager: \u2018Maar rebbe, dat is ham!\u2019 Rabbijn: \u2018Oi, wat maakt mij het nou uit hoe die vis heet.\u2019Er was in het treurige moederland weer veel te doen over het oude volk, indachtig de journalistieke mantra: Jews are news.\nToch knap dat een volk van wereldwijd amper 15 miljoen mensen zo de internationale gemoederen bezighoudt.\nPas woensdag vertrekt er weer een bus naar het treinstation van Covilh\u00e3, want 1 december is een offici\u00eble feestdag en ligt het land opnieuw plat.", "paragraphs": ["Waarom trok Mozes met zijn uitverkoren volk veertig jaar door de Sina\u00efwoestijn? Omdat hij met dat geteisem niet over straat durfde. Dit grapje vertelde Paul Damen, oud-hoofdredacteur van het Nieuw Isra\u00eblitisch Weekblad, mij eens in caf\u00e9 De Pels in Mokum.", "Ik ben opgegroeid met de Geinlijn van Max \u2018ik lach om niet te huilen\u2019 Tailleur en sloeg keihard terug met deze witz: een rabbijn komt bij de slager en wijst naar een enorme beenham. \u2018Slager, doe mij twee ons van die vis.\u2019 Slager: \u2018Maar rebbe, dat is ham!\u2019 Rabbijn: \u2018Oi, wat maakt mij het nou uit hoe die vis heet.\u2019", "Er was in het treurige moederland weer veel te doen over het oude volk, indachtig de journalistieke mantra: Jews are news. Toen ik correspondent in Isra\u00ebl was, kon ik bij wijze van spreken een bericht slijten over een kip (mits Joods) die ik de weg had zien oversteken in Jeruzalem. Toch knap dat een volk van wereldwijd amper 15 miljoen mensen zo de internationale gemoederen bezighoudt.", "Toevalligerwijs bivakkeer ik in het kosjere Sinai Hotel in Belmonte, een bergdorpje tegen de Spaanse grens aan. Kosjer is een groot woord want bij mijn ontbijt lagen ham en kaas keurig naast elkaar, al moet ik daarbij opmerken dat de ham van kalkoen was.", "Pedro \u00c1lvares Cabral, de ontdekker van de zeeroute naar Brazili\u00eb, komt hier vandaan maar Belmonte is vooral bekend door de marranen: Joden die uit angst voor de inquisitie in het openbaar leefden als rooms-katholieken maar in het geheim hun tradities voortzetten. Je zou ze heel oneerbiedig spekjoden kunnen noemen.", "Ik ben hier neergestreken om mijn boek Saudades af te schrijven. De uitsmijter heet De laatste trein. Toen ik kort voor het intreden van de sjabbes de lobby binnenstormde, vertelde de receptionist (zo Joods als Thierry Baudet) dat er drie dagen een strikt covid-uitgaansverbod is. Ik mag \u2018s morgens even luchten in het gehucht en daarna is het Sperrzeit. Pas woensdag vertrekt er weer een bus naar het treinstation van Covilh\u00e3, want 1 december is een offici\u00eble feestdag en ligt het land opnieuw plat.", "Ik ben de enige gast en waan me in een klooster. Om Louis-Ferdinand C\u00e9line maar te parafraseren: ik kan me bezatten met goedkope wijn, naar de bioscoop gaan en manisch masturberen. Ik sta al vier weken droog en als er hier een bios was, zat die nu potdicht. Mij rest niets anders dan te schrijven als een monnik."], "authors": ["Arthur Van Amerongen"], "keywords": ["weer", "van", "die", "dat", "volk", "indachtig", "het", "mantra", "een", "en", "te", "jews", "ik", "journalistieke", "naar", "veel", "met", "oude"], "pubDate": "2020-11-30T15:36:04Z", "publicationId": "1a359314-37ee-33a8-8de7-301d3eb2ed28"}