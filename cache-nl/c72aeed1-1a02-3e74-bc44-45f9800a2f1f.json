{"id": "c72aeed1-1a02-3e74-bc44-45f9800a2f1f", "title": "\u2018Ik ben afhankelijk van mijn vriendin, ze verdient drie keer meer dan ik\u2019", "url": "https://volkskrant.nl/de-gids/ik-ben-afhankelijk-van-mijn-vriendin-ze-verdient-drie-keer-meer-dan-ik~b95db60e/", "summary": "\u2018Mijn vriendin.\nWe werken dus allebei, maar mijn vriendin verdient ongeveer 3 keer meer dan ik.\nToen dacht ik: ik heb altijd gewerkt en toch geen geld, hoe kan dat?\u2019Heeft je vriendin een andere instelling?\n\u2018Het is een fijn idee dat ik kan terugvallen op het salaris van mijn vriendin.\n\u2018Schaam je je wel eens?", "paragraphs": ["Beeld Matteo Bal", "Volgens het Centraal Bureau voor de Statistiek is 22 procent van de mannen tussen de 25 en 35 in een relatie niet financieel onafhankelijk. Simon is een van hen.", "Wie is bij jullie de hoofdkostwinner?", "\u2018Mijn vriendin. Zij werkt op de technologie-afdeling van de Bijenkorf, ik ben kok in een restaurant in Amsterdam. We werken dus allebei, maar mijn vriendin verdient ongeveer 3 keer meer dan ik. We hebben net samen een huis gekocht in Castricum en we betalen allebei netjes de helft van de hypotheeklasten. Maar als we bijvoorbeeld uit eten gaan, betaalt mijn vriendin eigenlijk altijd. Zij regelt ook de meeste financi\u00eble administratie.\u2019", "November, geldmaand Maakt geld echt gelukkig? Hoe kun je beginnen met beleggen? En wat kun je doen om op je veertigste met pensioen te gaan? In samenwerking met Intermediair lees je de hele maand november over de rol van geld in ons persoonlijk leven. Bekijk alle artikelen over geld op volkskrant.nl/geld of intermediair.nl/geldmaand.\u2019 Dit stuk verscheen eerder op Intermediar.", "Want jij bent minder goed met geld?", "\u2018Ik koop graag schoenen, kleren en het liefst zou ik vijf keer peer week, twee keer per dag uit eten gaan. Op een gegeven moment kwam ik in financi\u00eble problemen omdat ik de huur niet meer kon betalen, ik had het bedrag al uitgeven. Mijn vriendin zei toen: \u2018we moeten praten\u2019. Sindsdien praten we vaker over geld.\u2019", "Hoe heb je dat gat in je hand gekregen?", "\u2018Ik heb nooit echt over geld nagedacht. Dat hoefde ik heel lang ook niet te doen. Vanaf m\u2019n 15de heb ik bijna altijd gewerkt en ik had dus relatief veel geld om uit te geven, in tegenstelling tot vrienden die pas gingen werken na hun studie. Mijn ouders hebben het aardig goed voor elkaar en hebben me toen ik studeerde altijd financieel kunnen ondersteunen. Ik woonde anti-kraak en gaf mijn studiebeurs uit in de kroeg. Mijn vaste lasten waren zo laag, dat het allemaal niet zo veel uitmaakte. Totdat ik ging samenwonen, in een echt huurhuis, en echte vaste lasten kreeg. Toen dacht ik: ik heb altijd gewerkt en toch geen geld, hoe kan dat?\u2019", "Heeft je vriendin een andere instelling?", "\u2018Mijn vriendin gaat veel bewuster met geld om dan ik. Ze deed eerst werk waarmee ze heel weinig verdiende en switchte toen bewust naar een commerci\u00eblere baan. Daar heb ik nooit over nagedacht. Koken is mijn hobby en ik ben gaan doen wat ik leuk vind. Dit werk was ooit bedoeld als overbrugging tussen twee banen, maar ik ben erin blijven hangen.\u2019", "\u2018Mijn vriendin en ik hebben net besloten dat ik minder ga werken en meer huishouden op me ga nemen. Er moet veel gebeuren aan onze koopwoning en het huishouden gaat me sowieso al natuurlijker af. Financieel is het ook logischer dat degene met het laagste inkomen minder gaat werken. Ik ga mijn tijd investeren in onze woning, dat is ook werk waar we allebei iets aan hebben.\u2019", "Wat vind je van deze scheve financi\u00eble verhouding in je relatie?", "\u2018Het is een fijn idee dat ik kan terugvallen op het salaris van mijn vriendin. Maar het is ook ingewikkeld. Soms wil ik iets kopen of bijdragen, maar kan ik dat simpelweg niet. Dat is frustrerend. Voor mijn vriendin is het makkelijker om zomaar een nieuwe jas te kopen. We hebben nu een huis waaraan geklust moet worden en alle andere luxe-aankopen liggen op een weegschaal, maar het eindoordeel over een grote financi\u00eble aanschaf ligt uiteindelijk niet bij mij. Dat kan frictie veroorzaken. Gelukkig is het huis voor 50 procent van mij, daarin blijven we gelijkwaardig.\u2019", "Wat hebben je ouders je meegegeven over geld?", "\u2018Behoudend zijn. Goed, daar heb ik dus niet naar geluisterd. Ik ben iemand die zijn baan opzegt voordat hij een nieuwe heeft. Mijn zus volgt meer het pad mijn van ouders: ze heeft een vaste baan, zelf een huis gekocht en haar studieschuld al afbetaald. Dit geldbewustzijn ben ik nu pas, op m\u2019n 30ste, aan het leren.\u2019", "Hoe leer je jezelf bewuster van geld te zijn?", "\u2018Ik schrijf nu op wat er binnenkomt, wat eruit gaat en wat ik overhoud. Het heeft me geholpen inzicht te krijgen in mijn uitgavenpatroon. In plaats van blindelings een pinpas tevoorschijn te toveren, denk ik er nu over na. Het was een idee van mijn vriendin om alles op een rijtje te zetten. Het huis is voor mij ook een goede stok achter de deur. Wat er ook gebeurt, ik moet elke maand 600 euro hypotheek ophoesten. \u2018", "Schaam je je wel eens?", "\u2018Nee, hoe meer ik erover praat, hoe minder ingewikkeld het onderwerp voor me wordt. Ik heb veel vrienden die in de culturele sector werken en die vraag ik: hoeveel verdienen jullie nu eigenlijk? Kunnen jullie eigenlijk wel rond komen? Velen niet. Niemand zet op Instagram hoeveel hij of zij verdient of of er geldproblemen zijn, dat zouden we eigenlijk met z\u2019n allen eens moeten gaan doen.\u2019"], "authors": ["Angela Wals"], "keywords": ["van", "dan", "het", "meer", "op", "drie", "keer", "ik", "verdient", "vriendin", "ze", "mijn", "een", "en", "je", "dat"], "pubDate": "2020-11-25T12:33:11+01:00", "publicationId": "1a359314-37ee-33a8-8de7-301d3eb2ed28"}