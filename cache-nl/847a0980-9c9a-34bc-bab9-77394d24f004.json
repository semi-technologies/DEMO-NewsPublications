{"id": "847a0980-9c9a-34bc-bab9-77394d24f004", "title": "Bernardine Evaristo wil erkenning voor haar zwarte, Britse generatie: \u2018Als wij er niet over schrijven, doet niemand het\u2019", "url": "https://trouw.nl/cultuur-media/bernardine-evaristo-wil-erkenning-voor-haar-zwarte-britse-generatie-als-wij-er-niet-over-schrijven-doet-niemand-het~bc35a9bf/", "summary": "Bernardine Evaristo (1959) groeide op in Woolwich, Londen, als vierde van acht kinderen van een katholieke Iers-Engelse moeder en een Nigeriaanse vader met Braziliaanse roots.\nOndertussen maakt Evaristo ons deelgenoot van de ervaringen van een boerin, van een schoonmaakster en haar dochter die bankier is geworden, van een alleenstaande moeder en van een getrouwde moeder met een geheim.\nTegen de tijd dat het boek uitkwam, realiseerde ik me dat het helemaal paste in de tijdgeest.\nMaar ik wilde ook dat mijn zwarte, Britse generatie erkend werd, want ik weet dat als wij daar niet over schrijven, niemand anders dat zal doen.\nEen van mijn boeken, Lara, is een gefictionaliseerde versie van mijn familiegeschiedenis.", "paragraphs": ["Wat verklaart het succes van haar achtste boek, waarmee ze voor het eerst een groot publiek wist te bereiken? De Britse schrijfster en theatermaakster Bernardine Evaristo is altijd haar eigen weg gegaan, maar op haar zestigste heeft ze een boek geschreven dat perfect aansluit op de tijdgeest.", "Evaristo legt uit: \u201cJe hebt de tijd ervoor en erna. Voordat Meisje, vrouw, anders de Booker Prize kreeg, deed het wat mijn boeken normaal doen: het kreeg prima recensies, maar brak niet door. Op 14 oktober 2019 \u2013 ik zal het nooit vergeten \u2013 veranderde alles.\u201d Dat ze de prijs moest delen, vond ze niet erg. Het blijft de Booker, ook al win je hem samen met Margaret Atwood.", "Met de prijs als zetje in de rug, werd Meisje, vrouw, anders de zomerhit van 2020 in Engelstalige landen. En terecht: het nu in vertaling verschenen boek is een levendige, leesbare roman, een soort Elena Ferrante meets Zadie Smith, met humor. Evaristo laat de lezer kennismaken met een twaalftal Engelse vrouwen, de jongste negentien, de oudste in de negentig, die ieder op eigen manier hun plek in het leven zoeken, via werk, relaties of familiebanden.", "Middelpunt van de verschillende verhalen is Amma, een toneelschrijfster van in de vijftig die, na jaren sappelen in kleine theaters, \u201cvanuit de marges rebelse schimpschoten afvurend op de gevestigde orde\u201d, on\u00adverwachts en tot haar verbazing haar grote doorbraak \u00adbeleeft.", "Haar historisch drama De laatste amazone van \u00adDahomey gaat in premi\u00e8re in het National Theatre en als een Clarissa Dalloway loopt ze door Londen, plannen te maken voor de opening, waar familie en oude vrienden en vriendinnen elkaar zullen treffen.", "Bernardine Evaristo (1959) groeide op in Woolwich, Londen, als vierde van acht kinderen van een katholieke Iers-Engelse moeder en een Nigeriaanse vader met Braziliaanse roots. Ze waren het enige zwarte gezin in de toen blanke volkswijk. Haar vader, lasser en Labour-gemeenteraadslid, gaf zijn kinderen niets mee over zijn achtergrond, in de hoop dat zij zich zo minder \u2018anders\u2019 zouden voelen. Na de toneelschool begon ze een carri\u00e8re als toneelschrijver en dichter. Ze schreef haar eerste romans in dichtvorm, waaronder Lara (1997, herschreven editie 2009) en The Emperor\u2019s Babe (2001), over een zwart meisje in Romeins Londen, dat historische feiten vermengd met anachronistische details zoals toga\u2019s met merknamen. \u201cHet leest als een aflevering van \u2018Sex and the City\u2019 geschreven door Ovidius,\u201d oordeelde een recensent destijds. Evaristo is hoogleraar creative writing aan de Engelse Brunel University. Ze woont in Londen samen met haar echtgenoot, schrijver David Shannon.", "Ondertussen maakt Evaristo ons deelgenoot van de ervaringen van een boerin, van een schoonmaakster en haar dochter die bankier is geworden, van een alleenstaande moeder en van een getrouwde moeder met een geheim. Ze duikt hun geschiedenis in en geeft tegelijk een caleidoscopisch beeld van multicultureel Londen. Alle personages hebben gemeen dat ze zwart zijn of zwarte voorouders hebben.", "Bij het video-interview draagt Evaristo een haarband om haar lange krullen in bedwang te houden. Anders dan de felle Amma met haar hippe dreadlocks, heeft zij een meisjesachtige uitstraling. Maar er zijn ook overeenkomsten. Net als haar personage groeide Evaristo op in een groot, gemengd gezin in Zuid-Londen. Vers van de toneelschool, begin jaren tachtig, richtte ze met twee medestudenten een eigen gezelschap op, waarbij werk van zwarte vrouwen centraal stond.", "Amma, een van uw hoofdpersonen, krijgt na een lange carri\u00e8re in relatieve onbekendheid plot\u00adseling succes. Is dat toeval, of probeerde u uw \u00adeigen succes hiermee te be\u00efnvloeden?", "Evaristo schatert. \u201cNee, daar dacht ik helem\u00e1\u00e1l niet aan. Het blijkt wel enigszins profetisch te zijn \u00adgeweest, maar ik had geen idee dat het met dit boek zou gebeuren.", "\u201cIk wist wel dat het actueel was. Dat was het niet toen ik eraan begon, in 2013. Maar intussen gebeurde er van alles: Black Lives Matter, de eerste golf (vanaf 2014, red.), en ook de #MeToo-beweging. En via de sociale media zijn jonge vrouwen van kleur steeds mondiger geworden. Tegen de tijd dat het boek uitkwam, realiseerde ik me dat het helemaal paste in de tijdgeest.", "Daar hou ik op zich geen rekening mee als fictieschrijver. Ik schrijf de boeken die ik wil schrijven, zonder aan verkoopcijfers te denken. Ik dacht wel: als er \u00e9\u00e9n boek van mij doorbreekt, dan is dit het. Maar toen gebeurde het weer niet. En daarna wel, en toen deinde het mee op de golf van wat er op dit moment in onze samenleving gebeurt.\u201d", "Onlangs schreef u over de nieuwste generatie gekleurde vrouwen die het feminisme omarmt. U wilde hen eraan herinneren dat er een eerdere zwarte vrouwenbeweging was geweest, waarvan u deel uitmaakte in de jaren tachtig.", "\u201cMeisje, vrouw, anders kwam voort uit een feministische impuls: ik wilde meerdere verhalen schrijven vanuit een vrouwelijk perspectief. Maar ik wilde ook dat mijn zwarte, Britse generatie erkend werd, want ik weet dat als wij daar niet over schrijven, niemand anders dat zal doen. We waren een vrij kleine gemeenschap van zwarte vrouwen die, al in die tijd, aan de weg timmerden als feministische kunstenaars.", "En toch keek de jongste generatie steeds naar \u00adAmerika voor hun eigen geschiedenis en hadden ze geen benul \u2013 dat bedoel ik niet negatief \u2013 van wat er in dit land was gebeurd. Dus het was voor mij echt belangrijk om die periode tot leven te brengen in fictie.\u201d", "In de jaren tachtig sloot Evaristo zich als vrijgevochten lesbische vrouw aan bij de Londense tegencultuur. Op een vrouwentheaterfestival in Amsterdam in 1982 \u2013 een geweldige ervaring, ze was 23 en bijna voor het eerst in het buitenland \u2013 kwam ze in aanraking met het zwarte Amerikaanse feminisme.", "Beeld Hollandse Hoogte", "\u201cIn de jaren tachtig was er nogal een scheiding \u00adtussen de blanke en de zwarte vrouwenbeweging. Zwarte vrouwen vormden hun eigen beweging en kunst- en theatergroepen, omdat we ons geen deel voelden van de blanke middenklassebeweging. En zij waren zeker niet in ons ge\u00efnteresseerd.\u201d", "Is de huidige feministische golf inclusiever?", "\u201cAbsoluut! Zeker bij jongere vrouwen. Zij zijn op\u00adgegroeid met sociale media, dus ze communiceren \u00adconstant met elkaar en voor hen is het heel gemakkelijk om op die manier hun ideologie over de dragen en te \u00adontwikkelen en steun van elkaar te krijgen.\u201d", "De jonge mensen in uw boek zijn erg zelfver\u00adzekerd, aanmatigend zelfs. Wat vindt u van deze nieuwe generatie?", "\u201cIk mag ze juist wel. Ik ben geen moeder, maar ik heb veel jonge vrouwen in mijn leven. Vrouwen die ik heb zien opgroeien in mijn familie en vooral de kinderen van mijn vrienden en mijn peetdochters. Ik hou van de energie en de humor van veel jonge mensen die ik ken. Hun emancipatie is zo vanzelfsprekend, waar onze generatie die nog moest bevechten.", "Of het nu Yazz is, Amma\u2019s dochter, een van mijn lievelingspersonages, die bevoorrecht is en slim en een geweldige carri\u00e8re tegemoet gaat, of Carole, die haar ziel aan het bedrijfsleven heeft verkocht en materieel erg succesvol is, of Morgan, die non-binair is en de genderkwestie belichaamt die ik fascinerend vind. Ik probeer al mijn personages tot leven te brengen.", "Ik vind het niet interessant om over slachtoffers te schrijven. Ik moet personages cre\u00ebren die keuzevrijheid en een zekere macht hebben.\u201d", "Ook al gebruiken ze dat om hun eigen moeder de les te lezen, zoals Yazz dat doet?", "\u201cAch, dat hoort toch bij het opgroeien?\u201d", "Vrienden uit de jaren tachtig herinneren zich haar als een vredestichter, \u2018de Kofi Annan van de groep\u2019. Zelf spreekt ze dat tegen: \u201cIk zie mezelf toch een beetje als een onruststoker,\u201d zegt ze opgewekt.", "In Meisje, vrouw, anders kijkt ze geamuseerd, maar ook met gemengde gevoelens, naar jonge mensen met hun gepassioneerdheid en hun blinde vlekken. Als deze politiek correcte hemelbestormers in botsing komen met de praktische ervaringen en overlevingsstrategie\u00ebn van de oudere generatie, levert dat komische en aandoenlijke sc\u00e8nes op.", "U lijkt begrip te hebben voor al uw personages, ook al stellen ze elkaar soms teleur.", "Verheugd zegt ze: \u201cJa. Misschien zie ik twee kanten van elk verhaal. Wanneer je personages bedenkt en ze met mededogen beschrijft en probeert te begrijpen wat hen beweegt, komt dat hopelijk tot uiting in de tekst. Het is erg belangrijk voor mij als schrijver om mijn personages niet te veroordelen, om ze te laten ademen en te laten zijn wie ze zijn.\u201d", "Naarmate het verhaal vordert, gaat u steeds dieper in op moeder-dochterrelaties en de familiegeschiedenis van de personages. Was dat vanaf het begin het doel?", "\u201cIk ben mijn hele volwassen leven al ge\u00efnteresseerd geweest in geschiedenis, familiegeschiedenis, zwarte geschiedenis. Ik groeide op in een gemengd gezin, maar mijn vader deed niets met zijn Nigeriaanse achtergrond, en toen ik daar meer over begon te ontdekken, realiseerde ik me wat ik had gemist toen ik opgroeide.", "Ik raakte politiek betrokken, nou ja, dat was ik al omdat mijn ouders socialisten waren. Maar in mijn late tienerjaren raakte ik betrokken bij de zwarte vrouwenbeweging en toen ging ik op zoek naar een cultuur waarmee ik me als zwarte vrouw kon identificeren. \u00adNet als anderen van mijn generatie ging ik kijken naar waar mijn ouders vandaan kwamen.", "Een van mijn boeken, Lara, is een gefictionaliseerde versie van mijn familiegeschiedenis. Het beslaat honderdvijftig jaar en zeven generaties, waarbij ik alle verschillende draden van mijn eigen culturele achtergrond probeerde te ontwarren: Iers en Duits, Braziliaans, Nigeriaans en Engels, van alles. Scandinavisch ook, bleek uit een DNA-test, dat komt in Engeland vaker voor.\u201d", "Ook in Nederland wordt steeds meer gekeken naar de zwarte mensen die hier kwamen vanaf de 17de eeuw, hun levensloop en hun geschiedenis.", "\u201cEr is altijd al kruisbestuiving geweest. Het werd \u00adalleen oninteressant gevonden door de mensen die de geschiedenis optekenden. Rond de 3de eeuw na Christus bivakkeerde er een Moors legioen in Noord-Engeland. Mijn boek The Emperor\u2019s Babe gaat daarover.", "Elk \u00adEuropees land heeft een onbekende geschiedenis van gekleurde mensen die kwamen en gingen. Door dat uit te diepen in het boek wilde ik het idee van sommige \u00admensen aanvechten dat hun geschiedenis monocultureel en blank is, terwijl dat duidelijk niet het enige is.\u201d", "En zonder iets te verklappen over het einde van Meisje, vrouw, anders, ik ben erg ge\u00efnteresseerd in de \u00adculturele invloeden die de Engelsen hebben gemaakt tot wie we zijn, teruggaand tot de Romeinen en nog \u00adverder. Er zijn in de loop van de eeuwen meerdere \u00adgolven \u00adgeweest van groepen gekleurde mensen die naar Groot-Brittanni\u00eb kwamen. Hoe is het die mensen \u00advergaan?\u201d", "Bernardine Evaristo", "Meisje, vrouw, anders", "Vert. Lette Vos. De Geus; 496 blz. \u20ac 22,50", "Lees ook:", "Margaret Atwood en Bernardine Evaristo delen de Booker Prize", "Schrijfsters Margaret Atwood en Bernardine Evaristo hebben samen de Booker Prize 2019 gewonnen."], "authors": ["Julie Phillips"], "keywords": ["generatie", "van", "wij", "het", "wil", "die", "zwarte", "niemand", "ik", "niet", "haar", "en", "schrijven", "een", "dat", "ze", "te", "mijn", "voor"], "pubDate": "2020-12-06T12:00:00+01:00", "publicationId": "b66cd8e4-4294-3571-bcd7-e490527f1a48"}