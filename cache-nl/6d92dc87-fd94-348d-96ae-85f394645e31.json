{"id": "6d92dc87-fd94-348d-96ae-85f394645e31", "title": "Parler offline gehaald na eerdere waarschuwing Amazon", "url": "https://www.nrc.nl/nieuws/2021/01/10/verkiezingsblog-10-januari-a4026935", "summary": "Foto AFP / Nicholas KammParler offline gehaald na eerdere waarschuwing Amazon Het sociale medium Parler is offline gehaald door Amazon Web Services (AWS).\nParler zelf zegt onafhankelijk te zijn en de vrijheid van meningsuiting hoog in het vaandel te hebben.\n\u201eHowie zat jarenlang bij de deur van het Russell Senate Office Building die het dichtst bij mijn kantoor ligt.\nNancy Pelosi, de voorzitter van het Huis van Afgevaardigden, vrijdag in het Capitool in Washington.\nSchwarzenegger, bekend van zijn filmrol als de Terminator, was gouverneur van Californi\u00eb van 2003 tot 2011.", "paragraphs": ["Melania Trump: aanval op Capitool onacceptabel First Lady Melania Trump heeft maandag in een offici\u00eble verklaring voor het eerst gereageerd op de bestorming van het Capitool. Volgens de vrouw van president Trump is het tijd voor bezinning. \u201eWe moeten naar elkaar luisteren, ons concentreren op wat ons verenigt en uitstijgen boven wat ons scheidt.\u201d Kort na de aanval op het Capitool nam Stephanie Grisham, stafchef van Melania Trump, ontslag. Trump zegt de aanval op het Capitool te veroordelen. Verder zegt ze zelf ook slachtoffer te zijn geworden van \u201eschandalige roddels, ongegronde persoonlijke aanvallen en valse, misleidende beschuldigingen\u201d. Ze benadrukt daarbij dat het tijd is voor eenheid en dat men niet mag toestaan dat de passie waarmee werd gestemd bij de verkiezingen in geweld verandert. In de verklaring noemt Melania Trump alle dodelijke slachtoffers van de bestorming bij naam. \u201eVelen hebben het ultieme offer gebracht om de vrijheid van meningsuiting te beschermen. Met dat in gedachten zou ik de burgers van dit land willen oproepen even stil te staan en de dingen vanuit alle perspectieven te bekijken.\u201d Ze sluit af door het Amerikaanse volk te bedanken voor hun steun gedurende de vier jaar dat Donald Trump president was van de Verenigde Staten.", "Foto AFP / Nicholas Kamm", "Parler offline gehaald na eerdere waarschuwing Amazon Het sociale medium Parler is offline gehaald door Amazon Web Services (AWS). Op zondag waarschuwde Amazon al dat het platform, dat onder meer wordt gebruikt door radicale aanhangers van president Donald Trump, van de servers zou verdwijnen als er niet actiever gemodereerd zou worden op gewelddadige berichten van gebruikers. Eerder verwijderden Google en Apple de app al van hun platforms, waardoor Parler niet meer gedownload kon worden op veel telefoons. Zonder toegang tot de servers is zowel de website als app afgesloten van het internet en dus onbereikbaar. Volgens CNN Business heeft AWS bij Parler melding gemaakt van bijna honderd berichten die aanzetten tot geweld. In een waarschuwing die dit weekend werd verstuurd aan het bestuur van Parler noemde AWS het platform \u201eeen zeer re\u00ebel risico voor de openbare veiligheid\u201d. In een reactie op de waarschuwing van AWS noemde John Matze, de directeur van Parler, de actie \u201eeen geco\u00f6rdineerde aanval van de techgiganten om de concurrentie op de markt te doden. We waren te snel te succesvol\u201d. Parler bestaat sinds 2018 en werd opgericht als alternatief voor Twitter, waar volgens onder meer extreemrechtse gebruikers berichten gecensureerd werden. Binnen twee jaar registreerden miljoenen gebruikers zich, mede omdat Parler vrijwel alle soorten berichten toelaat. Parler zelf zegt onafhankelijk te zijn en de vrijheid van meningsuiting hoog in het vaandel te hebben.", "Foto EPA / Cristobal Herrera-Ulashkevich", "Politieagent aanwezig bij bestorming Capitool overleden Verschillende leden van het Amerikaanse Congres hebben gereageerd op het overlijden van een politieagent van de United States Capitol Police (USCP) afgelopen zaterdag. De vakbond van de politiedienst stelt dat de agent in kwestie, de 51-jarige Howard Liebengood, zelfmoord heeft gepleegd, zo melden Amerikaanse media. Liebengood was aan het werk tijdens de bestorming van het Capitool vorige week. Of zijn dood daarmee verband houdt, is niet bekendgemaakt. Liebengood was sinds 2005 in dienst van de USCP. De Republikeinse senator Tim Scott zegt \u201ediep bedroefd\u201d te zijn door het overlijden van Liebengood. \u201eHowie zat jarenlang bij de deur van het Russell Senate Office Building die het dichtst bij mijn kantoor ligt. Mijn personeel en ik leerden hem goed kennen\u201d, aldus zijn Democratische collega Chris Coons. Het Republikeinse lid van het Huis van Afgevaardigden Kevin McCarthy: \u201eBijna 16 jaar lang vervulde Capitool-agent Howard Liebengood eervol zijn plicht om de zalen van het Congres te beschermen. Mijn vrouw en ik bidden voor Howards familie en de hele gemeenschap van Capitol Hill.\u201d Bij de bestorming van het Capitool kwamen zeker vijf mensen om het leven. Een van hen was de 42-jarige USCP-agent Brian Sicknick, die daags na de bestorming om het leven kwam door verwondingen die hij daar opliep. Een ander sterfgeval was de 35-jarige veteraan Ashli Babbitt, die dood werd geschoten door een agent van de USCP. Drie andere personen overleden vanwege \u201emedische noodgevallen\u201d, zo meldden Amerikaanse media eerder. Het is niet bekendgemaakt waaraan zij precies overleden. President Donald Trump maakte zondag bekend uit respect voor de overleden agenten Sicknick en Liebengood alle vlaggen van overheidsgebouwen in de Verenigde Staten halfstok te hangen. Dat zal ook gebeuren in offici\u00eble overheidsgebouwen in het buitenland, zoals ambassades en consulaten. De vlag blijft tot zonsondergang op woensdag 13 januari halfstok.", "Een herdenking voor de overleden Capitoolagent Brian Sicknick in Washington DC op zondag. Foto Al Drago/Getty Images/AFP", "Democraten klaar voor impeachment Trump na beroep op Pence De Democraten in het Huis van Afgevaardigden zijn van plan maandag te stemmen voor een resolutie om vicepresident Mike Pence op te roepen het 25ste Amendement van de Amerikaanse Grondwet te activeren. Daarmee kan president Donald Trump uit zijn ambt worden gezet, naar aanleiding van de bestorming van het Capitool door zijn aanhangers van afgelopen woensdag. Dat meldt persbureau Reuters. Als Pence niet binnen 24 uur laat weten dat hij bereid is een beroep te doen op het 25ste Amendement, is het Huis van plan een impeachment-procedure te beginnen. Dat plan is zondagavond uiteengezet door Nancy Pelosi, de voorzitter van het Huis van Afgevaardigden, in een brief aan leden. Congresleden proberen te besluiten wat ze moeten doen tegen Trump, met nog minder dan tien dagen over van zijn ambtstermijn. Het Huis wil Pence manen het 25ste Amendement te activeren, waarmee de vicepresident en het kabinet kunnen verklaren dat Trump niet in staat is om de taken van het presidentschap uit te voeren. Pence zou dan het presidentschap op zich nemen. De vicepresident heeft tot nu toe niet gezegd dat van plan te zijn - maar hij heeft het ook niet uitgesloten. Als Pence geen gehoor geeft aan de oproep, willen de Democraten een versnelde afzettingsprocedure tegen Trump inzetten. Daarover kan nog deze week worden gestemd, waarschijnlijk dinsdag of woensdag. In een article of impeachment, een aanklacht voor zijn afzetting die door Democraten is opgesteld, wordt hij beschuldigd van het aanzetten tot een opstand. Als het Huis voor impeachment stemt, zou Trump als eerste president uit de Amerikaanse geschiedenis tweemaal zijn afgezet door het Huis. Lees deze anaylse: Afzetting van Trump lonkt, maar de tijd dringt Mogelijk pas later naar Senaat De kans leek zondag echter kleiner dat het Huis die aanklacht onmiddellijk zou doorsturen naar de Senaat, waar onduidelijk is of Trump zou worden veroordeeld. Daarvoor is een twee derde meerderheid nodig. Senatoren komen pas op 19 januari, de dag voor de inauguratie van Biden, weer bijeen. De prominente Democratische afgevaardigde James Clyburn suggereerde zondag bij CNN dat de aanklacht pas na de eerste honderd dagen van het presidentschap van Biden naar de Senaat zou worden gestuurd, zodat de aankomende president zich eerst op andere zaken kan richten. Hoewel het proces dan niet meer zou leiden tot ontheffing van Trump uit zijn ambt, zou het er volgens voorstanders wel voor zorgen dat Trump verantwoordelijk wordt gehouden voor zijn rol bij het oproer. Ook zou een clausule kunnen worden opgenomen om hem te verbieden zich ooit opnieuw verkiesbaar te stellen. Tegenstanders van een impeachment-procedure menen dat het verdeeldheid in het land verder zou aanwakkeren, in plaats van de gemoederen te bedaren. Nancy Pelosi, de voorzitter van het Huis van Afgevaardigden, vrijdag in het Capitool in Washington. Foto Alex Wong / Getty Images / AFP", "Schwarzenegger vergelijkt bestorming Capitool met Kristallnacht Arnold Schwarzenegger, oud-gouverneur van Californi\u00eb, heeft de bestorming van het Capitool zondag in een videoboodschap vergeleken met de Kristallnacht in november 1938. Hij noemde president Donald Trump \u201eeen gefaald leider die de geschiedenis zal ingaan als de slechtste president ooit.\u201d De Republikeinse politicus en voormalig filmster zei in zijn veelbesproken video, die hij publiceerde op sociale media, dat \u201ewoensdag de Kristallnacht was hier in de Verenigde Staten\u201d, een verwijzing naar de nacht van 9 op 10 november 1938, toen nazi\u2019s in Duitsland en zijn geboorteland Oostenrijk Joodse huizen, bedrijven, scholen en synagoges vernielden. Schwarzenegger Arnold My message to my fellow Americans and friends around the world following this week\u2019s attack on the Capitol. https://t.co/blOy35LWJ5 10 januari 2021 @ 12:45 Volgen \u201eHet gebroken glas was van de ramen van het Amerikaanse Capitool\u201d, zei Schwarzenegger in zijn boodschap van ruim zeven minuten. \u201eMaar de meute verbrijzelde niet alleen de ruiten van het Capitool, maar ook de idee\u00ebn die we als vanzelfsprekend beschouwen. Ze hebben de principes waarop dit land is gevormd met voeten getreden.\u201d De 73-jarige Schwarzenegger vertelt in de video over zijn jeugd in Oostenrijk, in de schaduw van de Tweede Wereldoorlog. Hij vergelijkt de Proud Boys, een extreemrechtse groep, met de nazi\u2019s. Sommige leden van de Proud Boys zijn gearresteerd naar aanleiding van de bestorming van het Capitool. Schwarzenegger, bekend van zijn filmrol als de Terminator, was gouverneur van Californi\u00eb van 2003 tot 2011.", "Tweede Republikeinse senator roept Trump op af te treden Twee Republikeinse senatoren hebben openlijk om het aftreden van president Donald Trump gevraagd. Terwijl de Democraten bezig zijn met het voorbereiden van een impeachmentprocedure, stelde senator Pat Toomey van Pennsylvania zondag dat Trump \u201ezo snel mogelijk\u201d moet vertrekken, in navolging van zijn collega Lisa Murkowski uit Alaska die dat vrijdag al deed. Toomey vindt dat Trump op moet stappen vanwege het opjutten van zijn aanhang om het Capitool te bestormen. Hij denkt dat er niet genoeg tijd is om een impeachmentprocedure af te ronden en daarom wil hij dat Trump zelf ontslag neemt. Dat is \u201ede beste weg vooruit\u201d en \u201ede beste manier om deze persoon in de achteruitkijkspiegel te krijgen\u201d, zegt de Republikein tegen persbureau AP. Vrijdag zei senator Lisa Murkowski al tegen Anchorage Daily News dat Trump \u201esimpelweg moet opstappen\u201d. Uit een peiling van televisiezender ABC News en onderzoeksbureau Ipsos bleek zondag dat een meerderheid van de Amerikanen vindt dat Trump voor de offici\u00eble machtsoverdracht op 20 januari het Witte Huis moet verlaten. Twee derde van de ondervraagden stelt de president verantwoordelijk voor het ophitsen tot de aanval op het Capitool woensdag, waarbij vijf mensen omkwamen. En 56 procent vindt dat dat directe gevolgen voor zijn positie moet hebben. De Democraten dienen waarschijnlijk begin deze week een aanklacht in die kan leiden tot de afzetting van de president. Als het Huis van Afgevaardigden besluit tot impeachment is er vervolgens een twee derde meerderheid in de Senaat nodig om Trump daadwerkelijk nog af te zetten.", "Ook Apple en Amazon ondernemen actie tegen Parler En dag nadat Google de app Parler uit de Play Store heeft verwijderd, is deze ook niet meer te downloaden via Apple. Daarnaast heeft Amazon aangekondigd de website niet langer te zullen hosten. Beide platforms besloten actie te ondernemen tegen de Twitterconcurrent vanwege aanstootgevende content op het medium. Dat blijkt volgens persbureau Reuters uit een door Apple naar buiten gebrachte verklaring en een brief van Amazon. In de nasleep van de bestorming op het Capitool besloot Google zaterdag om de app te verwijderen, vanwege berichten op het platform die \u201eaanzetten tot voortdurend geweld in de VS\u201d. Apple dreigde hetzelfde te doen als Parler niet binnen 24 uur zou optreden tegen de problematische content. Nu dit ultimatum is verstreken, heeft Apple de daad bij woord gevoegd. De aankondiging van Amazon volgde niet veel later. Apple zegt in de verklaring de maatregel terug te draaien wanneer Parler alsnog besluit beter te modereren. Parler is voornamelijk populair onder Trump-aanhangers en telt momenteel circa 4 miljoen actieve gebruikers. In tegenstelling tot andere sociale media, weert de app schadelijke content niet. Nu Trump onder meer is verbannen van Twitter, Facebook, YouTube en Instagram, wordt Parler als alternatieve kandidaat gezien voor de president. Trump liet vrijdag weten te overwegen een eigen platform op te richten. Parler telt momenteel circa 4 miljoen actieve gebruikers. Foto Olivier Douliery / AFP", "Tientallen arrestaties na bestorming Capitool Federale veiligheidsdiensten hebben tientallen arrestaties verricht na de bestorming van het Capitool op woensdag. Dat melden Amerikaanse media. Onder de gearresteerden is Jacob Chansley, die verkleed met hoorns en bizonvel prominent deel uitmaakte van de menigte die het overheidsgebouw bestormde. Chansley, die zichzelf aangaf bij de FBI, zei dat hij op verzoek van president Trump \u201emet andere patriotten\u201d vanuit Arizona naar Washington was gereisd. Twee andere inmiddels bekende arrestanten zijn Adam Johnson, die breed glimlachend werd gefotografeerd terwijl hij het spreekgestoelte van de Democratische leider Nancy Pelosi meenam, en Richard Barnett, die tijdens de bestorming ging zitten achter het bureau van Pelosi. De komende dagen kunnen er meer arrestaties worden verwacht. De FBI heeft, mede met behulp van beelden die mensen online hebben gezet, mensen gevraagd te helpen bij het identificeren van deelnemers aan de bestorming. Jacob Chansley tijdens de bestorming van het Capitool. Foto Mike Theiler / Reuters"], "authors": [], "keywords": ["gehaald", "zijn", "van", "amazon", "voor", "en", "een", "dat", "waarschuwing", "te", "op", "trump", "het", "offline", "parler", "eerdere"], "pubDate": "2021-01-10T00:00:00Z", "publicationId": "523804ef-c522-3326-9bed-36886aac98cb"}