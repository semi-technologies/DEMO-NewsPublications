{"id": "aaabc230-1612-3735-89be-81e128c481b7", "title": "Jan Schep van tuinwinkel Dubbelgroen: \u2018Tuinieren is een trend geworden\u2019", "url": "https://www.parool.nl/ps/jan-schep-van-tuinwinkel-dubbelgroen-tuinieren-is-een-trend-geworden~b0b107d3/", "summary": "\u201cIk ga mij nu weer volledig richten op het ontwerpen van tuinen en het hovenieren.\nWe verkochten meer en meer tuinartikelen, wat uiteindelijk tot een winkel leidde.\n\u201cIk ga mij in elk geval concentreren op het ontwerpen van tuinen, wat ik ook graag doe.\n\u201cIk ben altijd al met van alles bezig: schrijven, tuinieren, de winkel, en ik werk drie dagen in de week op de \u00adAmsterdamse Schooltuin.\nIk voelde me op een gegeven moment zelfs een beetje schuldig tegenover andere ondernemingen, omdat het zo goed ging met mijn bedrijf.", "paragraphs": ["Beeld Dingena Mol", "Wat betekent de lockdown voor uw zaak?", "\u201cIk ga mij nu weer volledig richten op het ontwerpen van tuinen en het hovenieren. Dubbelgroen is namelijk oorspronkelijk een tuinontwerp\u00adwinkel. We verkochten meer en meer tuinartikelen, wat uiteindelijk tot een winkel leidde. Nu de winkel niet open mag, heb ik mijn etalage anders ingericht, met allerlei tuintekeningen en tuinspreuken. Zo laat ik mijn klanten zien dat ik in deze periode wel nog tuinen ontwerp en onderhoud.\u201d", "Hoe gaat de komende tijd eruitzien?", "\u201cIk ga mij in elk geval concentreren op het ontwerpen van tuinen, wat ik ook graag doe. Verder ben ik nu bezig om een tweede boek te schrijven. Het verhaal gaat over twee mensen die ons land helemaal opnieuw gaan inrichten. Een beetje futuristisch.\u201d", "Nog creatieve inzichten gekregen door de situatie?", "\u201cIk ben altijd al met van alles bezig: schrijven, tuinieren, de winkel, en ik werk drie dagen in de week op de \u00adAmsterdamse Schooltuin. Voor mij is het daarom niet zo nodig om daarnaast nog weer andere dingen te doen om de boel te redden.\u201d", "Hoe houdt u de moed erin?", "\u201cVroeger werd tuinieren gezien als oubollig, maar je hoeft je er tegenwoordig gelukkig niet meer voor te schamen. Tuinieren is een heuse trend geworden. Er is ook duidelijk meer animo gekomen tijdens de coronacrisis, onder alle doelgroepen, waardoor de zaken beter gingen dan voorheen. Ik voelde me op een gegeven moment zelfs een beetje schuldig tegenover andere ondernemingen, omdat het zo goed ging met mijn bedrijf. Nu is dat natuurlijk wat minder omdat de winkel dicht is, maar ik houd in mijn achterhoofd dat deze nare situatie vast een keertje voorbijgaat.\u201d", "Wat is het eerste wat u gaat doen als de boel weer wordt versoepeld?", "\u201cVooral erg genieten van het leven. Naar de kroeg gaan heb ik bijvoorbeeld wel gemist. Gewoon lekker een uurtje of twee naar caf\u00e9 Ruk en Pluk om daar voetbal te kijken.\u201d"], "authors": ["Anna Livia De Kort"], "keywords": ["ik", "van", "tuinwinkel", "en", "trend", "een", "winkel", "om", "schep", "dubbelgroen", "te", "op", "het", "jan", "tuinieren", "geworden", "wat"], "pubDate": "2020-12-31T11:46:59Z", "publicationId": "a3002aeb-6d5a-3894-adcb-0212effbc567"}