{"id": "df898ee3-a2fc-35a8-bdea-6ee00455b7a9", "title": "Gemeente Amsterdam hoopt op experimenten met kleine festivals in voorjaar", "url": "https://nu.nl/amsterdam/6097367/gemeente-amsterdam-hoopt-op-experimenten-met-kleine-festivals-in-voorjaar.html", "summary": "De gemeente Amsterdam hoopt dat er in de eerste vijf maanden van 2021 veilig ge\u00ebxperimenteerd kan worden met festivals, bijvoorbeeld door het inzetten van sneltests.\nMet organisatoren wordt bovendien gekeken of evenementen van meer dan tweeduizend bezoekers kunnen worden verplaatst naar het najaar.\nVoorwaarde is dat er ruimte is op de kalender.\nZo moeten er artiesten worden geboekt, investeringen worden gedaan en plannen worden gemaakt en goedgekeurd.\nFlexibelDe gemeente zegt zich flexibel op te stellen bij het verlenen van vergunningen bij het experimenteren met coronaproof kleinschaliger evenementen die voor 1 juni worden gehouden.", "paragraphs": ["De gemeente Amsterdam hoopt dat er in de eerste vijf maanden van 2021 veilig ge\u00ebxperimenteerd kan worden met festivals, bijvoorbeeld door het inzetten van sneltests. Met organisatoren wordt bovendien gekeken of evenementen van meer dan tweeduizend bezoekers kunnen worden verplaatst naar het najaar.", "In eerste instantie wordt gedacht aan kleinschalige (maximaal 500 bezoekers) en daarna aan middelgrote evenementen (maximaal 2.000 bezoekers) die snel kunnen worden georganiseerd en die kunnen plaatsvinden als wordt voldaan aan de vereiste landelijke maatregelen.", "Grote evenementen die het meeste risico lopen omdat ze gepland zijn voor 1 juni, worden in overleg met de organisatoren en met de politie en andere diensten verplaatst naar een datum in het najaar. Voorwaarde is dat er ruimte is op de kalender. Op die manier ontstaat er volgens de gemeente duidelijkheid voor organisatoren en bezoekers. Voor de zomer is nu al duidelijk dat er geen ruimte is voor extra evenementen, omdat de kalender gevuld is.", "Koningsdag", "Een besluit over Koningsdag en 4 en 5 mei, de belangrijkste herdenking en de twee grootste evenementen in de eerste helft van 2021, heeft de burgemeester uitgesteld tot februari. De hoop en verwachting is dat er dan meer duidelijk zal zijn over de inzet van vaccins en sneltesten en de op 8 december aangekondigde experimenten door de premier. In februari wordt de situatie opnieuw bekeken en zal worden besloten voor welke evenementen de voorbereiding kan starten. Dat geldt ook voor vrijmarkten en herdenkingen.", "De gemeente noemt het doorgaan van grote evenementen in de eerste helft van 2021 \"heel onwaarschijnlijk\", omdat het tijd kost om evenementen veilig te organiseren. Zo moeten er artiesten worden geboekt, investeringen worden gedaan en plannen worden gemaakt en goedgekeurd. Daarbij zouden organisatoren door de coronacrisis weinig ruimte hebben om grote risico's te nemen door te investeren in een evenement dat waarschijnlijk niet kan doorgaan.", "Flexibel", "De gemeente zegt zich flexibel op te stellen bij het verlenen van vergunningen bij het experimenteren met coronaproof kleinschaliger evenementen die voor 1 juni worden gehouden."], "authors": ["Door"], "keywords": ["van", "dat", "die", "kleine", "hoopt", "en", "het", "festivals", "worden", "op", "voor", "gemeente", "evenementen", "voorjaar", "experimenten", "er", "amsterdam", "met"], "pubDate": null, "publicationId": "4d7a0f80-7953-388c-9af8-e7a437b5632e"}