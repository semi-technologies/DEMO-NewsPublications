{"id": "2edf5cd4-5daf-3d3e-9b5a-9f8bf5df3e44", "title": "CDA zucht onder geldgebrek, slechte peilingen en morrende partijbaronnen", "url": "https://www.parool.nl/nederland/cda-zucht-onder-geldgebrek-slechte-peilingen-en-morrende-partijbaronnen~bb929e56/", "summary": "De boodschap dat het \u2018great\u2019 is om wakker te worden \u2018in een land met een midden\u2019 werd door regionale CDA\u2019ers niet begrepen.\nMaar een Haagse partijveteraan weet wel beter: \u201cDit blijft dooretteren.\u201dBlijvende vraagtekensTerug naar augustus.\nAdvocaten van kantoren aan de Amsterdamse Zuidas schrijven een vernietigende analyse, een vooraanstaand CDA\u2019er uit het midden van het land stelt met een groepje \u2018partijprominenten\u2019 een memorandum op.\n\u201cVan een advocaat mag je toch meer verwachten.\u201dRot van binnenEen collega-bestuurder uit het zuiden des lands ziet de defensieve houding van het partijbestuur als een symptoom van een structureel probleem.\nDe bestuurder spreekt van een Rotterdamse kliek.", "paragraphs": ["In juli won minister Hugo de Jonge de CDA-lijsttrekkersverkiezing van Kamerlid Pieter Omtzigt, maar de problemen bij die digitale stemming blijven de partij parten spelen. Beeld ANP", "Vijf maanden nadat Hugo de Jonge met een neuslengte verschil won van uitdager Pieter Omtzigt is het CDA nog altijd een diep verdeelde partij. Het gesukkel in de peilingen - stabiel in de min - en kritiek op de corona-aanpak van de CDA-vicepremier hebben leden er nog niet van kunnen overtuigen zich als \u00e9\u00e9n man achter de lijsttrekker te scharen. Partijprominenten uiten anoniem hun zorgen over de haperende fondsenwerving, in hun ogen een teken aan de wand voor het geringe enthousiasme voor De Jonge. \u201cEr komt geen cent meer binnen,\u201d stelt een betrokkene.", "Bloeden", "In de Verenigingsraad zijn provinciale bestuurders opgeroepen ondernemers die zij kennen de CDA-kas te laten spekken. \u201cMaar als je als ondernemer al moet bloeden door het coronabeleid van de lijsttrekker, ga je die niet financieren,\u201d zegt een christendemocraat.", "Dus klinkt er harde kritiek op de campagneleiding, die het nodig vond om daags na de Amerikaanse verkiezingen uit te pakken met een paginagrote advertentie in de krant. De boodschap dat het \u2018great\u2019 is om wakker te worden \u2018in een land met een midden\u2019 werd door regionale CDA\u2019ers niet begrepen. \u201cAlsof het CDA het midden is tussen Biden en Trump,\u201d zegt een provinciale CDA-bestuurder. \u201cEn waarom en door wie is bedacht om al zo vroeg in de campagne zo\u2019n groot deel van het campagnebudget te verbrassen?\u201d", "Vooral de gang van zaken bij de lijsttrekkersverkiezing, inmiddels een klein half jaar geleden, leidt in de aanloop van het congres van zaterdag nog altijd tot groot ongemak. Tot in de hoogste regionen van de partij wordt getwijfeld of de strijd wel eerlijk verlopen is. \u201cHet gezeik moet ophouden!\u201d verzucht een bron dichtbij de CDA-top. Maar een Haagse partijveteraan weet wel beter: \u201cDit blijft dooretteren.\u201d", "Blijvende vraagtekens", "Terug naar augustus. Een maand na de lijsttrekkersverkiezingen stelt it-bureau CGI vast \u2018geen grove onregelmatigheden\u2019 te hebben geconstateerd. Het partijbestuur onder leiding van voorzitter Rutger Ploum besluit die conclusie onmiddellijk te omarmen. Maar de vraagtekens zijn gebleven.", "Zo wacht registeraccountant Frank van Rossum nog steeds op antwoorden. Volgens hem waren er wel degelijk ernstige tekortkomingen. Zo ernstig zelfs dat er op basis van het CGI-onderzoek geen winnaar is aan te wijzen. Zijn belangrijkste bezwaar: in het CGI-rapport staat dat de omgeving waarin alle digitale handelingen zijn weggeschreven meteen na de stemming is vernietigd. Daardoor is nooit meer te achterhalen of er met de stemming is geknoeid. Er zit volgens hem maar \u00e9\u00e9n ding op, mailt hij samen met een vakgenoot aan het CDA-bestuur: een nieuwe verkiezing organiseren. Maar het bestuur blijft vasthouden aan de conclusie van CGI.", "Vuile was", "De e-mailwisseling lekt uit via RTL Nieuws en gaat als een lopend vuurtje rond in de partij. Want er is in meer geledingen ernstige twijfel over de gang van zaken. Advocaten van kantoren aan de Amsterdamse Zuidas schrijven een vernietigende analyse, een vooraanstaand CDA\u2019er uit het midden van het land stelt met een groepje \u2018partijprominenten\u2019 een memorandum op. Hun conclusie: de lijsttrekkersstrijd is \u2018oneerlijk\u2019 verlopen. Het gezelschap is echter beducht de vuile was buiten hangen en besluit de bevindingen voor te leggen aan hun provinciale afdelingsvoorzitter, maar die reageert \u2018laconiek\u2019. \u201cPloum had gezegd dat alles goed was verlopen. En dat was het,\u201d zegt de vooraanstaande CDA\u2019er, die alleen op voorwaarde van anonimiteit zijn verhaal wil doen. \u201cIk vind het heel erg. Dat verkiezingsprocedures goed verlopen moet een speerpunt zijn voor een democratische partij.\u201d", "Hij is niet de enige die onder de radar wil blijven. \u201cPolitiek is vrijwilligerswerk voor mij,\u201d zegt een andere provinciaal bestuurder. \u201cMaar de centrale vraag moet zijn of je als politieke vereniging in staat bent om eerlijke verkiezingen te organiseren. De uitvoering is onderschat. Er hangt een geur van onrechtmatigheid en intransparantie omheen, maar er is voor gekozen alles onder de pet te houden.\u201d Ook hij wijst met de beschuldigende vinger naar de voorzitter. \u201cVan een advocaat mag je toch meer verwachten.\u201d", "Rot van binnen", "Een collega-bestuurder uit het zuiden des lands ziet de defensieve houding van het partijbestuur als een symptoom van een structureel probleem. \u201cLeden worden gezien als lastig. Als je een vraag stelt, duurt het twee weken voor je antwoord krijgt. We weten allemaal dat deze verkiezingen niet eerlijk zijn gelopen.\u201d", "De partij is \u2018rot van binnen\u2019, stelt deze CDA\u2019er, maar niemand durft de mond open te trekken. De bestuurder spreekt van een Rotterdamse kliek. \u201cHet partijbureau staat volledig ten dienste van De Jonge en zijn clubje vrienden. Hij komt uit Rotterdam, de voorzitter ook, het hoofd communicatie ook. Er gebeurt niks met signalen uit de partij.\u201d", "Dat kan alleen maar slecht aflopen, taxeert de provinciale partijbestuurder. \u201cDe hele club zit vast in een greep richting het einde.\u201d"], "authors": ["Jan Hoedeman", "Laurens Kok"], "keywords": ["van", "morrende", "slechte", "partijbaronnen", "het", "maar", "cda", "zijn", "met", "die", "onder", "een", "en", "te", "geldgebrek", "peilingen", "er", "zucht"], "pubDate": "2020-12-09T07:53:28+01:00", "publicationId": "a3002aeb-6d5a-3894-adcb-0212effbc567"}