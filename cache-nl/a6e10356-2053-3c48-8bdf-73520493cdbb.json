{"id": "a6e10356-2053-3c48-8bdf-73520493cdbb", "title": "Deze magneetvisser uit Groningen haalde een lichaam uit het water bij Lochem", "url": "https://www.dvhn.nl/groningen/Deze-magneetvisser-uit-Groningen-haalde-een-lichaam-uit-het-water-bij-Lochem-26348203.html", "summary": "Magneetvisser Jan Duurt Dijkman uit Groningen stuitte zondagmiddag tijdens het vissen met zijn vrienden in het Gelderse Lochem op een lijk.\nZondag was hij met bevriende magneetvissers op zoek naar oude metalen voorwerpen, toen een van hen onder een brug een lichaam van een vrouw aantrof.\nIn de tussentijd zorgden ze er met hun materiaal voor dat het lichaam op dezelfde plek bleef, ondanks de sterke stroming.\nDijkman: ,,Ze trokken het lichaam onder de brug, waar ze uit het zicht van de weggestuurde omstanders het op een brancard tilden en wegvoerden.\nToen de politie het lichaam uit het water trok, draaide Dijkman zijn gezicht om en liep weg.", "paragraphs": ["Magneetvisser Jan Duurt Dijkman uit Groningen stuitte zondagmiddag tijdens het vissen met zijn vrienden in het Gelderse Lochem op een lijk. Volgens de politie is een misdrijf uitgesloten.", "Jan Duurt Dijkman werd in 2020 bekend, doordat hij meerdere explosieven uit vijvers en kanalen in en rond de stad Groningen opviste. Zondag was hij met bevriende magneetvissers op zoek naar oude metalen voorwerpen, toen een van hen onder een brug een lichaam van een vrouw aantrof.", "Politie helpen", "De heren schrokken enorm: ,,Ze was maar iets van 1,65 en wij dachten dat ze een jaartje of zestien oud was.\u201d Ze besloten om het lichaam niet zelf omhoog te trekken, maar de politie te bellen. In de tussentijd zorgden ze er met hun materiaal voor dat het lichaam op dezelfde plek bleef, ondanks de sterke stroming.", "De politie arriveerde na ongeveer een kwartier en schakelde een duikteam in. De duikers konden vervolgens de hulp van Dijkman en zijn vrienden goed gebruiken: ,,Ze waren maar met twee man en vroegen of wij wilden helpen met de berging, omdat de stroming zo sterk was.\u201d", "\u2018Ik draaide me om\u2019", "De agenten zekerden zich en gingen het water in. Boven op de brug hielden Jan en zijn vrienden het lichaam op de plek. Ondertussen sturen de andere agenten alle nieuwsgierigen weg, zodat er discreet gewerkt kan worden. Dijkman: ,,Ze trokken het lichaam onder de brug, waar ze uit het zicht van de weggestuurde omstanders het op een brancard tilden en wegvoerden.", "", "Toen de politie het lichaam uit het water trok, draaide Dijkman zijn gezicht om en liep weg. ,,Ik wilde haar niet uit het water zien komen. Het was echt heel heftig allemaal. Niet te beschrijven. Dit wil je niet meemaken en ik kan me voorstellen hoe die agenten zich voelen, voor hun professionele handelen heb ik diepe waardering.\u201d", "Vandaag niet gewerkt", "Na alle commotie en ellende vertrok Dijkman naar zijn vriendin, die nabij in de Achterhoek woont. ,,Ik kon niet direct slapen, daarom heb ik eerst maar even wat flinke borrels gedronken. Inmiddels gaat het wel weer, hoewel ik er nog steeds redelijk ontdaan van ben. Daarom heb ik vandaag ook niet gewerkt, ik moest toch nog een beetje bijkomen van alles.\u201d", "", "Ondertussen heeft de politie het lichaam van de vrouw kunnen identificeren. Het gaat om een vrouw van eind dertig die in de buurt woonde. Volgens de politie is een misdrijf uitgesloten."], "authors": ["Willem Groeneveld"], "keywords": ["ik", "groningen", "van", "politie", "en", "uit", "water", "een", "lichaam", "ze", "lochem", "magneetvisser", "niet", "op", "het", "deze", "haalde"], "pubDate": null, "publicationId": "bb59becc-5bf6-3c6d-8cdd-d41716890d16"}