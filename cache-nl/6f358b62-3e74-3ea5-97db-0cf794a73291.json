{"id": "6f358b62-3e74-3ea5-97db-0cf794a73291", "title": "Hongarije zet hakken in het zand, wijst uitspraken Rutte van de hand", "url": "https://nos.nl/nieuwsuur/artikel/2359326-hongarije-zet-hakken-in-het-zand-wijst-uitspraken-rutte-van-de-hand.html", "summary": "Hongarije laat zich niet intimideren door de naar de mening van de regering \"alarmerende uitspraken\" van premier Mark Rutte over de rechtsstaat.\nBekijk hier een fragment van het interview dat Nieuwsuur had met staatssecretaris Zolt\u00e1n Kov\u00e1cs, die reageert op de uitspraken van Rutte over de rechtsstaat.\nHij vindt dat Rutte moet begrijpen dat Europa iets anders nodig heeft dan een \"oeverloze discussie\" over de rechtsstaat.\nMidden in die economische crisis hebben Rutte en andere westerse leiders volgens Kov\u00e1cs belachelijke politieke sentimenten, standpunten en voorwaarden.\nOnder het mom van bescherming van de rechtsstaat, handelen Rutte en anderen juist tegen de rechtsstaat in de EU, vindt hij.", "paragraphs": ["Hongarije laat zich niet intimideren door de naar de mening van de regering \"alarmerende uitspraken\" van premier Mark Rutte over de rechtsstaat. Het land zal zijn veto over de EU-begroting en het coronavirus-herstelfonds niet intrekken, zelfs als betalingen daaruit gekoppeld worden aan respect voor de rechtsstaat. Dat heeft de staatssecretaris voor internationale communicatie Zolt\u00e1n Kov\u00e1cs vrijdag duidelijk gemaakt aan Nieuwsuur. Kov\u00e1cs is een van belangrijkste adviseurs van de omstreden premier Viktor Orb\u00e1n. Hij noemt het EU-rapport over de rechtsstaat in onder meer lidstaat Hongarije \"bullshit\". In het rapport wordt gezegd dat naast het rechtssysteem ook de persvrijheid onder druk staat. Onafhankelijke media hebben te maken met systematische tegenwerking en intimidatie, wordt geschreven. Kov\u00e1cs haalt fel uit naar Rutte, omdat de premier eist dat landen als Hongarije en Polen respect tonen voor de rechtsstaat in ruil voor miljarden aan EU-gelden. Meerdere lidstaten, waaronder Nederland, zijn al langer voor zo'n koppeling tussen subsidies en de rechtsstaat in de Europese begroting. Bekijk hier een fragment van het interview dat Nieuwsuur had met staatssecretaris Zolt\u00e1n Kov\u00e1cs, die reageert op de uitspraken van Rutte over de rechtsstaat.", "Dit artikel bevat een video. 1:18 Staatssecretaris Zolt\u00e1n Kov\u00e1cs over de uitspraken van Rutte", "'Belachelijke politieke sentimenten' \"Het is alarmerend dat deze lege politieke woorden worden gebruikt in een debat dat eigenlijk zou moeten gaan over herstel\", zegt Kov\u00e1cs. Hij vindt dat Rutte moet begrijpen dat Europa iets anders nodig heeft dan een \"oeverloze discussie\" over de rechtsstaat. \"De Europese economie is hard geraakt in zowel 2008, en zeker tijdens de coronacrisis\", zegt hij. Midden in die economische crisis hebben Rutte en andere westerse leiders volgens Kov\u00e1cs belachelijke politieke sentimenten, standpunten en voorwaarden. Maar volgens Rutte beperkt premier Orb\u00e1n onder meer de homorechten en persvrijheid. Rutte vindt dat landen zoals Polen en Hongarije moeten beseffen dat de EU niet zomaar geld kan geven aan landen die het niet nauw nemen met de rechtsstaat. Kov\u00e1cs deelt die mening niet. Volgens hem gebruikt de Nederlandse premier \"in veel opzichten lege taal\". Onder het mom van bescherming van de rechtsstaat, handelen Rutte en anderen juist tegen de rechtsstaat in de EU, vindt hij. De Hongaar is niet onder de indruk van de suggestie zonder Hongarije door te gaan met de verdeling van 1,8 biljoen euro in de EU-begroting en het coronaherstelfonds. \"Het klinkt gemakkelijk, maar ze proberen gewoon de bestaande regels te omzeilen. De Europese Commissie is geen tribunaal. Als ze klachten hebben moeten ze naar het Europees Hof stappen.\""], "authors": ["Saskia Dekkers En Stefan J. Bos", "Correspondent Europa", "Dit Is Een Artikel Van"], "keywords": ["rechtsstaat", "hongarije", "van", "zet", "hand", "premier", "het", "kov\u00e1cs", "zand", "uitspraken", "wijst", "hakken", "niet", "en", "rutte", "dat", "voor"], "pubDate": null, "publicationId": "88173a0d-96a0-3f0e-a203-5a13f8839a59"}