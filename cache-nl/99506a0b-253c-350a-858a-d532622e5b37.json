{"id": "99506a0b-253c-350a-858a-d532622e5b37", "title": "Ratatouille de musical: hij bestaat eigenlijk niet en toch zingt heel de wereld mee", "url": "https://trouw.nl/cultuur-media/ratatouille-de-musical-hij-bestaat-eigenlijk-niet-en-toch-zingt-heel-de-wereld-mee~b3113f23/", "summary": "Nog nooit heeft het op de planken gestaan, of is een cast zelfs maar samengekomen om te repeteren.\nToch zingen inmiddels heel wat mensen mee met \u2018Ratatouille de Musical\u2019.\nDat liedje zette ze op TikTok, een paar maanden later ging het viral en musicalliefhebbers wereldwijd droegen hun steentje bij.\nComponist Daniel Mertzlufft trapte af met een een bombastische concertversie van het liedje, inmiddels zijn er zoveel liedjes gecomponeerd dat er op Youtube al een \u2018concept castalbum\u2019 is verschenen.\nEr werden decors bedacht, kostuums ontworpen, choreografie\u00ebn gemaakt, en dat allemaal voor een musical die eigenlijk niet bestaat.", "paragraphs": ["Nog nooit heeft het op de planken gestaan, of is een cast zelfs maar samengekomen om te repeteren. Er is geen regisseur, geen hoofdrolspeler en geen choreograaf. Toch zingen inmiddels heel wat mensen mee met \u2018Ratatouille de Musical\u2019.", "Duizenden TikTok-gebruikers - waaronder professionele Broadway-acteurs, kostuummakers en decorontwerpers die al maanden werkloos thuiszitten - cre\u00eberden de afgelopen maanden samen een musicalversie van de populaire animatiefilm \u2018Ratatouille\u2019 uit 2007, over een rat met culinaire ambities.", "Het begon allemaal in augustus, toen Emily Jacobsen, een lerares en Disneyliefhebber uit New York, tijdens het schoonmaken spontaan een liedje begon te zingen over Remy, de rat die de hoofdrol speelt in \u2018Ratatouille'. Dat liedje zette ze op TikTok, een paar maanden later ging het viral en musicalliefhebbers wereldwijd droegen hun steentje bij.", "Componist Daniel Mertzlufft trapte af met een een bombastische concertversie van het liedje, inmiddels zijn er zoveel liedjes gecomponeerd dat er op Youtube al een \u2018concept castalbum\u2019 is verschenen. Er werden decors bedacht, kostuums ontworpen, choreografie\u00ebn gemaakt, en dat allemaal voor een musical die eigenlijk niet bestaat.", "Alhoewel... Patton Oswalt, de acteur die de stem van Remy vertolkt in de film, is wild enthousiast over dit TikTok-kunstwerk. Ook Disney lijkt er wel wat in te zien: op het offici\u00eble account van de Disney-pretparken verscheen een video vanuit de Ratatouille-attractie die binnenkort opent en noemde het een \u2018onoffici\u00eble auditie voor #ratatouillemusical.\u2019", "Dus wie weet: misschien dat er straks, als de theaters weer helemaal open zijn, echt een rat staat te tapdansen op het podium, terwijl het ensemble meezingt met de liedjes van TikTok."], "authors": ["Charlot Verlouw"], "keywords": ["toch", "heel", "ratatouille", "wereld", "zingt", "er", "met", "te", "die", "van", "en", "een", "musical", "niet", "op", "het", "mee", "hij", "dat"], "pubDate": "2020-12-25T16:57:41Z", "publicationId": "b66cd8e4-4294-3571-bcd7-e490527f1a48"}