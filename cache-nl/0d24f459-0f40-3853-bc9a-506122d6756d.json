{"id": "0d24f459-0f40-3853-bc9a-506122d6756d", "title": "Zo gaat Bidens \u2018meest diverse kabinet ooit\u2019 eruitzien", "url": "https://www.ewmagazine.nl/buitenland/achtergrond/2021/01/zo-gaat-bidens-kabinet-eruit-zien-789875/", "summary": "De grijsharige econoom staat bekend als aanhanger van Keynesiaans beleid en is een voorstander van een overheid die investeert in zaken als infrastructuur.\nZijn ouders zijn Joods; zijn vader werd geboren in Cuba, zijn moeder in Roemeni\u00eb.\nZe was toen voorstander van het inzetten van drones om doelwitten te doden.\nRon Klain kent de baan goed: was stafchef van vicepresident Al Gore en van veep Biden.\nWas lid van het transitieteam van Barack Obama toen die in 2008 de presidentsverkiezingen won.", "paragraphs": ["Ondanks dat president Donald Trump de strijd nog niet opgeeft, is Joe Biden al bezig met de vraag welke ministers en adviseurs hem volgend jaar zullen bijstaan.", "Tijdens de verkiezingscampagne zei Biden (78) dat zijn kabinet eruit moet gaan zien als de Verenigde Staten: een mix dus van mannen en vrouwen, blanken en minderheden. Zijn eerste keus, die van vicepresident Kamala Harris, belichaamde dat ideaal.", "Naast die idealen is er ook een politieke werkelijkheid. Veel posities moeten worden goedgekeurd door de Senaat, waar de Republikeinen 50 zetels hebben. Een kandidaat die wordt gezien als \u2018te links\u2019 zal het nooit tot het kabinet schoppen.", "Een overzicht van de personen die Biden vanaf 20 januari 2021 wil voordragen als ministers en adviseurs in het Witte Huis. Deze pagina wordt bijgewerkt.", "Minister van Gezondheid \u2013 Xavier Becerra (62) Moet worden goedgekeurd door de Senaat: ja Door het coronavirus staat het zorgministerie volop in de schijnwerpers, maar het is ook verantwoordelijk voor het uitvoeren van zorgverzekeringswet Obamacare. Becerra, kind van Mexicaanse immigranten, was ruim twintig jaar Congreslid voordat hij in 2017 Kamala Harris als minister van Justitie in de staat Californi\u00eb opvolgde. Er is kritiek op zijn nominatie: Becerra heeft geen medische expertise.", "Directeur Centra voor ziektebestrijding en preventie \u2013 Rochelle Walensky (51) Moet worden goedgekeurd door de Senaat: nee Walensky doceert geneeskunde aan de prestigieuze Harvard University en specialiseerde zich in AIDS en het hiv-virus. Ook is ze afdelingshoofd infectieziekten bij het Massachusetts General Hospital. Krijgt een belangrijke taak als baas van het Centers for Disease Control and Prevention (CDC), vergelijkbaar met het Nederlandse RIVM. Haar allergrootste uitdaging: het coronavaccin verspreiden.", "Minister van Financi\u00ebn \u2013 Janet Yellen (74) Moet worden goedgekeurd door de Senaat: ja", "Een unicum: Yellen kan de eerste vrouw worden op deze positie. De grijsharige econoom staat bekend als aanhanger van Keynesiaans beleid en is een voorstander van een overheid die investeert in zaken als infrastructuur. Ze was van 2014 tot 2018 baas van de Fed, de Amerikaanse centrale bank. Trump was kritisch op Yellen en gunde haar geen tweede termijn.", "Minister van Buitenlandse Zaken \u2013 Anthony Blinken (58) Moet worden goedgekeurd door de Senaat: ja", "Kent Biden al twintig jaar, toen hij de Senator advies gaf over buitenlandbeleid. Blinken wordt nu een van de meest zichtbare ministers. Groeide op in Frankrijk. Hij is een pragmatist met diep geloof in een grote rol voor Amerika in de wereld. Was het meestal eens met Obama en Biden, maar niet wat betreft Syri\u00eb: hij had daar militair willen ingrijpen. Blinken ligt goed bij Republikeinen en zou niet al teveel weerstand in de Senaat moeten verwachten.", "Minister van Binnenlandse Veiligheid \u2013 Alejandro Mayorkas (60) Moet worden goedgekeurd door de Senaat: ja", "Mayorkas zou de eerste latino zijn die het ministerie leidt dat verantwoordelijk is voor het uitvoeren van immigratiebeleid. Was al onderminister van hetzelfde ministerie tussen 2013 en 2016. Zijn ouders zijn Joods; zijn vader werd geboren in Cuba, zijn moeder in Roemeni\u00eb. Toen Mayorkas 1 jaar oud was, verhuisde de familie als politiek vluchtelingen naar Amerika. Goedkeuring in de Senaat is geen zekerheid: in 2013 stemden alle Republikeinen tegen hem.", "Minister van Transport \u2013 Pete Buttigieg (38) Moet worden goedgekeurd door de Senaat: ja", "Een bekende naam. Buttigieg leek begin 2020 hard op weg de verrassing te worden bij de Democraten toen hij de voorverkiezingen in Iowa won. Uiteindelijk zegde hij zijn steun toe aan Biden. Die steunbetuiging wordt nu terugbetaald met een kabinetspost \u2013 hoewel een vrij anonieme. Voor Buttigieg is het prima: zijn termijn als burgemeester van South Bend in de staat Indiana was afgelopen en dit wordt zijn eerste federale functie.", "Minister van Binnenlandse Zaken \u2013 Deb Haaland (60)", "Moet worden goedgekeurd door de Senaat: ja", "Nog een vinkje op de diversiteitslijst: Haaland wordt de eerste inheemse Amerikaan als minister. Het ministerie van Binnenlandse Zaken gaat over federaal land, waaronder ook indianenreservaten vallen. Haaland, nu nog Congreslid uit de staat New Mexico, was niet Bidens eerste keus voor de positie. Een online pressiecampagne van Hollywood-sterren brachten hem op andere gedachten.", "Nationaal Veiligheidsadviseur \u2013 Jake Sullivan (44) Moet worden goedgekeurd door de Senaat: nee", "Machtige raadsman heeft als taak buitenlandse dreigingen te volgen en de Situation Room te bemannen. Sullivan wordt door Democraten en Republikeinen gezien als wonderkind. Heeft drie diploma\u2019s, aan Yale en Oxford. Werkte als topadviseur van minister van Buitenlandse Zaken Hillary Clinton en later van vicepresident Biden. Wordt een van de jongste veiligheidsadviseurs in de geschiedenis.", "Directeur Nationale Inlichtingen \u2013 Avril Haines (51)", "Moet worden goedgekeurd door de Senaat: ja De baas van de overkoepelende inlichtingendiensten is een machtig figuur in Washington. Haines, opgeleid als advocaat, was eerder onderdirecteur bij de CIA en plaatsvervangend Veiligheidsadviseur in de Obama-jaren. Ze was toen voorstander van het inzetten van drones om doelwitten te doden. Haines kan de eerste vrouw worden met zo\u2019n hoge rank binnen de inlichtingendiensten.", "Ambassadeur bij de Verenigde Naties \u2013 Linda Thomas-Greenfield (68)", "Moet worden goedgekeurd door de Senaat: ja", "Gerespecteerde diplomaat die de afgelopen 35 jaar rond de wereld reisde, zal zich hardmaken voor een sterkere Verenigde Naties \u2013 een flinke draai ten opzichte van de Trump-jaren. Afro-Amerikaans. Ze was ook HR-directeur bij het ministerie van Buitenlandse Zaken; Biden hoopt dat de nominatie van Thomas-Greenfield de sfeer binnen dat ministerie kan verbeteren.", "Klimaatgezant \u2013 John Kerry (76) Moet worden goedgekeurd door de Senaat: nee", "Verassend: een politiek zwaargewicht \u2013 voormalig minister van Buitenlandse Zaken (2013-2017) en in 2004 de Democratische presidentskandidaat \u2013 gaat aandacht vragen voor klimaatverandering. Het is afwachten hoeveel macht Kerry echt zal hebben, want het is een nieuwe positie.", "Stafchef \u2013 Ron Klain (59) Moet worden goedgekeurd door de Senaat: nee", "De stafchef is achter de schermen een van de machtigste personen in het Witte Huis. Gaat over de agenda van de president en bepaalt wie hem wel en niet mogen spreken. Ron Klain kent de baan goed: was stafchef van vicepresident Al Gore en van veep Biden. Klain is volgens fans een ultieme Washington insider, of zoals Donald Trump zou zeggen, onderdeel van het moeras. Tijdens de tweede termijn van Barack Obama was Klain het hoofd van de strijd tegen Ebola. Te midden van het coronavirus staat dat goed op zijn cv.", "Minister van Energie \u2013 Jennifer Granholm (61)", "Moet worden goedgekeurd door de Senaat: Ja", "Granholm was jarenlang gouverneur van de staat Michigan, waar ze veel aandacht gaf aan duurzame energiebronnen. Mag als Bidens energieminister het land klaarmaken voor een groene revolutie. Was lid van het transitieteam van Barack Obama toen die in 2008 de presidentsverkiezingen won.", "Minister van Veteranenzaken \u2013 Denis McDonough (51) Een vriend van Biden mag zich gaan inzetten voor Amerika\u2019s gepensioneerde soldaten. McDonough werkte mee aan Barack Obama\u2019s eerste presidentscampagne en zat acht jaar lang in het Witte Huis. Zijn machtigste positie: vier jaar lang stafchef van Obama. Is net als Biden katholiek. Hij kan de tweede veteranenminister ooit worden die zelf niet in het leger heeft gediend."], "authors": [], "keywords": ["gaat", "zijn", "van", "zo", "diverse", "senaat", "en", "een", "goedgekeurd", "kabinet", "ooit", "bidens", "meest", "eruitzien", "het", "door", "worden", "als"], "pubDate": "2021-01-04T19:50:05Z", "publicationId": "092941c0-de6d-3237-8658-2bffe5811195"}