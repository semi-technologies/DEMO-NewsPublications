{"id": "2bbaf42a-06ae-30f0-8fe9-d4ea86682ba2", "title": "Good Omens: vermakelijke twistgesprekken tussen engel en demon, maar matige stem van God \u2605\u2605\u2605\u2606\u2606", "url": "https://volkskrant.nl/cultuur-media/good-omens-vermakelijke-twistgesprekken-tussen-engel-en-demon-maar-matige-stem-van-god~b824c566/", "summary": "Michael Sheen (links)en David Tennant op de premi\u00e8re van Good Omens in New York.\nGood Omens is gesitueerd in het Engeland van nu, waarin de demon en de engel na om en nabij 6000 jaar een prettig leven en een wat weerbarstige vriendschap hebben opgebouwd.\nOp een onvermijdelijke dag staat de ondergang van de wereld, de laatste strijd tussen hemel en hel en de komst van de antichrist op het programma.\nWeliswaar van de Oscarwinnende Frances McDormand als \u2018de stem van God\u2019, maar het werkt maar matig.\nAls Sheen en Tennant even niet in beeld zijn, biedt Good Omens te weinig.", "paragraphs": ["Michael Sheen (links)en David Tennant op de premi\u00e8re van Good Omens in New York. Beeld Andy Kropa/Invision/AP", "Good Omens Fantasy/Comedy \u2605\u2605\u2605\u2606\u2606 Gebaseerd op het gelijknamige boek van Terry Pratchett & Neil Gaiman Met Michael Sheen, David Tennant, Jon Hamm, Frances McDormand Te zien op Amazon. Later op BBC 2", "Good Omens was oorspronkelijk (1990) een roman van twee giganten in de fantasy en sciencefictionwereld, Terry Pratchett en Neil Gaiman. De eerste is inmiddels overleden, maar Gaiman heeft tegenwoordig bij Amazon een carte blanche voor de seriebewerking van zijn vuistdikke boeken. American Gods (waarvan inmiddels het tweede seizoen te zien is) was de eerste poging van Amazon om een Game of Thrones-achtig merk te ontwikkelen. Terzijde: ze waren goed op weg met het buitengewoon originele eerste seizoen, maar hebben in dit tweede seizoen de bal laten vallen.", "Good Omens was al langer een te verfilmen boek. Zo werkte Monty Python-lid Terry Jones mee aan een (niet gerealiseerd) idee om een serie te maken. De serie die nu op Amazon staat \u2013 in een genre dat we \u2018apocalyptische slapstick\u2019 zouden kunnen noemen - doet denken aan heel veel historische voorbeelden, niet in de laatste plaats het werk van Monty Python, gecombineerd met een vleugje Stranger Things.", "Maar het grootste voorbeeld is toch Doctor Who, de langlopende Britse sciencefictionserie waar het absurde universum vooral een eindeloze hoeveelheid krankzinnige verhaallijnen oplevert (sinds 1963, over oneindigheid gesproken). De Doctor is nooit ver weg, al was het maar omdat een van de hoofdrollen wordt gespeeld door David Tennant, niet alleen een van de beste Britse acteurs, maar eerder ook de beste Doctor uit de geschiedenis.", "Tennant speelt in Good Omens de demon Crowley, die al op aarde leeft sinds hij als slang de appel aan Eva wist te slijten. En zo lang kent hij engel Aziraphale (Michael Sheen), die de taak had met zijn vlammende zwaard het Paradijs te beschermen. Dat liep niet zo lekker \u2013 en hij is zijn zwaard ook nog eens kwijtgeraakt.", "Good Omens is gesitueerd in het Engeland van nu, waarin de demon en de engel na om en nabij 6000 jaar een prettig leven en een wat weerbarstige vriendschap hebben opgebouwd. In de leukste aflevering zien we de vriendschap door de eeuwen heen. De demon rijdt rond in een Bentley en de engel heeft een fraai antiquariaat in het centrum van Londen. Ze lunchen en hebben vriendschappelijke twistgesprekken. Op een onvermijdelijke dag staat de ondergang van de wereld, de laatste strijd tussen hemel en hel en de komst van de antichrist op het programma. Aanvoerder van de hemelse schare is Don Draper, althans Jon Hamm, in de rol van de aartsengel Gabriel.", "Van alle scenes waarin Sheen en Tennant samen te zien zijn, spat het plezier af. En als Jon Hamm zich af en toe bij dit tweetal voegt, is het helemaal bal. Maar Good Omens probeert heel veel verhaallijnen in zes afleveringen af te wikkelen; het is af en toe alsof je Game of Thrones in \u00e9\u00e9n seizoen probeert na te vertellen. Sommige personages en lijntjes komen nauwelijks uit de verf en om de toon van het boek vast te houden wordt er zwaar geleund op een voice-over. Weliswaar van de Oscarwinnende Frances McDormand als \u2018de stem van God\u2019, maar het werkt maar matig. Als Sheen en Tennant even niet in beeld zijn, biedt Good Omens te weinig."], "authors": ["Mark Moorman"], "keywords": ["van", "het", "twistgesprekken", "omens", "vermakelijke", "te", "tennant", "op", "een", "tussen", "god", "maar", "en", "matige", "stem", "good", "zijn"], "pubDate": "2019-06-13T13:17:32+02:00", "publicationId": "1a359314-37ee-33a8-8de7-301d3eb2ed28"}