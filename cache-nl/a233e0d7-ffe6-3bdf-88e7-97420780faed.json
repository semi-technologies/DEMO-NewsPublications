{"id": "a233e0d7-ffe6-3bdf-88e7-97420780faed", "title": "Ongeneeslijk zieke Jeroen van Merwijk verrast met cd van 30 collega-cabaretiers", "url": "https://volkskrant.nl/cultuur-media/ongeneeslijk-zieke-jeroen-van-merwijk-verrast-met-cd-van-30-collega-cabaretiers~b68bec3b/", "summary": "Jeroen van Merwijk Beeld Ivo van der BentOp maandag 30 november werd cabaretier en beeldend kunstenaar Jeroen van Merwijk, die dit jaar te horen kreeg dat hij ongeneeslijk ziek is, verrast in zijn huis in Frankrijk met een bijzonder cadeau.\nHet ging maar door en Jeroen vond het zo mooi allemaal.\u2019Sinds een week is de cd Leve Van Merwijk!\nIn een begeleidende tekst van de fraai vormgegeven cd noemt Jeroen van Merwijk (65) het album \u2018het mooiste geschenk uit mijn leven\u2019.\nOp het album worden zeventien van Van Merwijks mooiste liedjes gezongen door 30 cabaretiers, die ook persoonlijk bevriend met hem zijn.\nHarrie Jekkers heeft samen met Jeroen een voorstelling gemaakt, waarin Jeroen elke avond Ik kan je dromen zong.", "paragraphs": ["Jeroen van Merwijk Beeld Ivo van der Bent", "Op maandag 30 november werd cabaretier en beeldend kunstenaar Jeroen van Merwijk, die dit jaar te horen kreeg dat hij ongeneeslijk ziek is, verrast in zijn huis in Frankrijk met een bijzonder cadeau. Zijn broer Lucas bood hem daar een cd aan waarop 30 collega-cabaretiers zijn liedjes vertolken in eigenzinnige versies. Lucas van Merwijk: \u2018Ik was met mijn vrouw met een smoesje naar Zuid-Frankrijk gereden en we waren buiten in de zon gaan zitten. Jeroen maakte het cadeau open en wist niet hij zag. Hij was zo van zijn stuk. Toen heb ik een ghettoblaster gehaald en zijn we buiten naar die cd gaan luisteren. De muziek klonk keihard over het terrein, het hele Franse dorp kon meegenieten. Het ging maar door en Jeroen vond het zo mooi allemaal.\u2019", "Sinds een week is de cd Leve Van Merwijk! Vrienden zingen Jeroen uitgebracht en voor heel Nederland te beluisteren. In een begeleidende tekst van de fraai vormgegeven cd noemt Jeroen van Merwijk (65) het album \u2018het mooiste geschenk uit mijn leven\u2019. Het is een \u2018werk van liefde\u2019 dat hij niet voor zichzelf wilde houden. Op het album worden zeventien van Van Merwijks mooiste liedjes gezongen door 30 cabaretiers, die ook persoonlijk bevriend met hem zijn. Begeleid door een band zingt Mike Bodd\u00e9 bijvoorbeeld Hoera, het is weer lente, Hans Dorrestijn declameert met dreigende stem Wat zijn de vrouwen groot, Paul van Vliet zingt het melancholische lied De treinen en begeleid door een blaasorkest zingt Katinka Polderman het sarcastische nummer Wij zijn het rijke Westen.", "Het idee voor het project is afkomstig van goede vriend en cabaretier Herman Finkers, die zelf een country-versie van het absurde liedje Een ding zingt op het album. \u2018Ik ben al lang bevriend met Jeroen\u2019, vertelt Finkers. \u2018Nadat hij begin dit jaar het bericht kreeg dat hij uitgezaaide darmkanker heeft, wilde ik iets voor hem doen, maar ik wist niet goed wat. Toen kreeg ik dit plan, wat ik begin oktober voorlegde aan zijn broer, de latin-drummer Lucas van Merwijk. Die vond het een fantastisch idee en heeft bevriende muzikanten verzameld. Half oktober hebben we coronaproof een paar dagen in de studio doorgebracht. In strak georganiseerde blokjes van anderhalf uur zijn de cabaretiers toen langsgekomen om een voor een hun liedjes in te zingen.\u2019", "Finkers vroeg zijn cabaretcollega\u2019s om zelf een nummer te kiezen waar ze iets mee hadden. \u2018Diederik van Vleuten heeft de tekst van het nummer Breekbare mensen boven zijn bureau hangen, dus hij wist meteen dat hij dat wilde zingen. Harrie Jekkers heeft samen met Jeroen een voorstelling gemaakt, waarin Jeroen elke avond Ik kan je dromen zong. Op de cd zingt Jekkers dat nu zelf. Omdat we met een band werkten was iedereen verrast door hoe mooi de melodie\u00ebn van Jeroens liedjes zijn. Doordat hij zichzelf altijd enkel op gitaar begeleidt worden die melodie\u00ebn soms een beetje verdoezeld, en komt alle nadruk op de mooie teksten te liggen. Met de band erbij heeft elk nummer weer iets nieuws. Iedere cabaretier brengt zijn eigen persoonlijkheid mee en je hebt muzikanten die alle kanten op kunnen. Toch is het allemaal goed naast elkaar te passen, omdat het qua tekst allemaal Jeroen is.\u2019", "Het liedjesproject moest strikt geheim worden gehouden door Van Merwijks vrienden. Finkers: \u2018Dat was nog best moeilijk, want Jeroen belt zijn familie en vrienden geregeld op en vraagt dan: \u2018Waar ben je mee bezig?\u2019 Lucas van Merwijk: \u2018Ik heb tegen iedereen gezegd \u2018houd het voor je\u2019. Dat is goed gelukt, hoe groot de verleiding voor iedereen ook was. Jeroen had het totaal niet verwacht en zegt nu dat hij cd grijsdraait.\u2019", "Leve Van Merwijk! Vrienden zingen Jeroen, uitgebracht bij Tam Tam Records, is te bestellen op lucasvanmerwijk.com en te beluisteren op iTunes en Spotify.", "En als hij lacht is alles pas gewassen kleren", "Dan reiken mens en dier elkaar de hand", "En waar je kijkt daar zie je pandaberen", "En gekleurde kinderschepjes in het zand", "", "Uit: De treinen van Jeroen van Merwijk"], "authors": ["Joris Henquet"], "keywords": ["van", "jeroen", "cd", "collegacabaretiers", "een", "het", "verrast", "ongeneeslijk", "en", "zieke", "30", "zijn", "op", "merwijk", "hij", "met"], "pubDate": "2020-12-13T17:58:54Z", "publicationId": "1a359314-37ee-33a8-8de7-301d3eb2ed28"}