{"id": "ffc6697f-ec38-39ee-ab17-258ab4bb8c8f", "title": "Trump zet alsnog handtekening onder coronasteunpakket VS", "url": "https://www.parool.nl/wereld/trump-zet-alsnog-handtekening-onder-coronasteunpakket-vs~bad569c3/", "summary": "Trump weigerde er in eerste instantie echter zijn handtekening onder te zetten.\nTrump kreeg de voorbije dagen daarom veel kritiek dat hij het nieuwe steunpakket niet wilde goedkeuren.\nVolgens zijn opvolger Joe Biden zou de weigering van de huidige president om zijn handtekening te zetten onder het coronasteunpakket \u2018verwoestende gevolgen\u2019 hebben.\nHet is onduidelijk waarom de president het pakket nu wel heeft goedgekeurd.\nMet de handtekening gaf hij ook zijn goedkeuring aan de federale begroting van 1,4 biljoen dollar en voorkwam daarmee een \u2018shutdown\u2019 van de federale overheid.", "paragraphs": ["President Donald Trump Beeld AP", "Het Amerikaanse Congres keurde het steunpakket ter waarde van 900 miljard dollar (735 miljard euro) vorige week maandag na maandenlange onderhandelingen tussen Democraten en Republikeinen eindelijk goed. Trump weigerde er in eerste instantie echter zijn handtekening onder te zetten. Hij noemde het pakket \u2018een schande\u2019. Hij wilde dat de waarde van een steuncheque voor de meeste Amerikanen zou worden verhoogd van 600 naar 2.000 dollar en dat \u2018verspillende en onnodige elementen\u2019 uit de nota zouden worden geschrapt.", "Zaterdag liep de eerdere steunregeling af voor Amerikanen die hun baan hebben verloren in de coronacrisis. Trump kreeg de voorbije dagen daarom veel kritiek dat hij het nieuwe steunpakket niet wilde goedkeuren. Volgens zijn opvolger Joe Biden zou de weigering van de huidige president om zijn handtekening te zetten onder het coronasteunpakket \u2018verwoestende gevolgen\u2019 hebben. \u201cOngeveer 10 miljoen Amerikanen zullen hun werkloosheidsuitkering verliezen\u201d, benadrukte Biden zaterdag nog.", "Het is onduidelijk waarom de president het pakket nu wel heeft goedgekeurd. Met de handtekening gaf hij ook zijn goedkeuring aan de federale begroting van 1,4 biljoen dollar en voorkwam daarmee een \u2018shutdown\u2019 van de federale overheid. Hierdoor kunnen de salarissen van bijvoorbeeld overheidsmedewerkers en defensiepersoneel doorbetaald worden."], "authors": ["Anp Het Parool"], "keywords": ["zijn", "van", "het", "en", "handtekening", "een", "vs", "worden", "coronasteunpakket", "alsnog", "zet", "trump", "onder", "president", "hij"], "pubDate": "2020-12-28T01:27:51Z", "publicationId": "a3002aeb-6d5a-3894-adcb-0212effbc567"}