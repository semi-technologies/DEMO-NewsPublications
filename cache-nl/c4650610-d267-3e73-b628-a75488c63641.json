{"id": "c4650610-d267-3e73-b628-a75488c63641", "title": "Premier Ardern maakt excuses voor fouten in aanloop naar aanslagen Christchurch", "url": "https://www.parool.nl/wereld/premier-ardern-maakt-excuses-voor-fouten-in-aanloop-naar-aanslagen-christchurch~bbf041d6/", "summary": "De Nieuw-Zeelandse premier Jacinda Ardern Beeld AFPEen Australische man, Brenton Tarrant, schoot in maart vorig jaar 51 mensen dood bij twee moskee\u00ebn in de stad.\nKort daarna stelde de regering een commissie in, die moest onderzoeken of de overheid fouten heeft gemaakt in de aanloop naar de aanslagen.\nPremier Ardern heeft gezegd dat ze die volledig gaat overnemen.\nEen van de belangrijkste adviezen is het oprichten van een nieuwe inlichtingendienst, die zich vooral moet bezighouden met contraterrorisme en onderzoek naar terreurdreiging.\nOok komen er nieuwe wetten die digitaal haat zaaien moeten bestrijden en wordt er een programma ontwikkeld om tekenen van radicalisering eerder te leren herkennen.", "paragraphs": ["De Nieuw-Zeelandse premier Jacinda Ardern Beeld AFP", "Een Australische man, Brenton Tarrant, schoot in maart vorig jaar 51 mensen dood bij twee moskee\u00ebn in de stad. Kort daarna stelde de regering een commissie in, die moest onderzoeken of de overheid fouten heeft gemaakt in de aanloop naar de aanslagen.", "Uit het 792 pagina's tellende rapport blijkt dat de veiligheidsdiensten van Nieuw-Zeeland \u2018bijna uitsluitend\u2019 gericht waren op de dreiging van islamitisch terrorisme en daardoor weinig oog hadden voor dreiging uit andere hoeken van de samenleving. Ook zou de politie onvoldoende controle hebben uitgeoefend bij het afgeven van vuurwapenvergunningen.", "De premier verontschuldigde zich daarvoor. \u201cIn de toekomst moeten we ervoor zorgen dat de middelen voldoende worden gericht op de reeks bedreigingen waarmee Nieuw-Zeeland wordt geconfronteerd. Elke Nieuw-Zeelander verdient een systeem dat zijn best doet om alle burgers te beschermen. De commissie concludeert niet dat de aanslagen voorkomen hadden kunnen worden, maar we hadden meer kunnen doen en daarvoor maak ik mijn excuses.\u201d", "De onderzoekscommissie doet 44 aanbevelingen om aanslagen zoals die in Christchurch in de toekomst te voorkomen. Premier Ardern heeft gezegd dat ze die volledig gaat overnemen. Een van de belangrijkste adviezen is het oprichten van een nieuwe inlichtingendienst, die zich vooral moet bezighouden met contraterrorisme en onderzoek naar terreurdreiging. Ook komen er nieuwe wetten die digitaal haat zaaien moeten bestrijden en wordt er een programma ontwikkeld om tekenen van radicalisering eerder te leren herkennen."], "authors": ["Het Parool"], "keywords": ["ardern", "aanloop", "van", "christchurch", "premier", "aanslagen", "het", "excuses", "naar", "die", "maakt", "hadden", "fouten", "een", "dat", "en", "te", "om", "voor"], "pubDate": "2020-12-08T05:13:36+01:00", "publicationId": "a3002aeb-6d5a-3894-adcb-0212effbc567"}