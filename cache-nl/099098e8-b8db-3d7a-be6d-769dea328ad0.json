{"id": "099098e8-b8db-3d7a-be6d-769dea328ad0", "title": "Lezen deden we in 2020 stukken meer: alle mustreads op een rij", "url": "https://trouw.nl/cultuur-media/lezen-deden-we-in-2020-stukken-meer-alle-mustreads-op-een-rij~b2894911/", "summary": "Niemand die toen voorzag dat een van die romans, De Pest, een paar maanden later in de bestsellerlijst zou belanden.\n\u2018Een roman over pati\u00ebnt nul zou kunnen en dat mensen dan een schuldige zoeken en boos worden\u2019, mijmerde Franca Treur in een van haar Trouw-columns.\nDe keuze van Sander Becker (Interviews en achtergrond)1 Walter van den Berg \u2013 Ruimte, Hollands DiepHet jongetje Wesley heeft een wankele moeder, een afwezige vader en een gewelddadige stiefvader.\nZijn verhaal eindigt zelfs hoopvol en met een indrukwekkend pleidooi voor een zelfverkozen en waardig levenseinde.\n2 Julian Barnes \u2013 Engeland, Engeland, Atlas ContactWat maakt Engeland tot Engeland en zijn dat dingen om trots op te zijn?", "paragraphs": ["Albert Camus was in januari dit jaar zestig jaar dood en dus stak de Bezige Bij drie van zijn klassiekers in een nieuw jasje. Niemand die toen voorzag dat een van die romans, De Pest, een paar maanden later in de bestsellerlijst zou belanden. Een boek van Camus in de bestsellerlijst! Tien weken lang zelfs. De geschiedenis van de door de pest geteisterde stad Oran verscheen voor het eerst in 1947, maar groeide uit tot d\u00e9 \u00adcoronaroman van de eerste golf. Een boek goed voor de lange adem ook, waarvan we toen nog niet wisten dat we hem nodig hebben, althans in de houding van de arts Rieux die zonder veel hoop op een goede afloop blijft vechten tegen builen en zweren, het alomtegenwoordige sterven, tot tenslotte een serum gevonden wordt.", "Ondertussen worstelden de auteurs van nu met de vraag wat ze aan moesten met Covid-19. In wezen ver\u00adanderde er dit jaar weinig voor deze beroepsgroep die altijd al thuis werkt en sociaal afstand houdt, maar dat zorgde niet automatisch dat het schrijven ging stromen. Een eerste golfje coronaboeken was er al in mei, boeken van Daan Heerma van Voss, Wim Dani\u00ebls, Laura van der Haar, de Italiaan Paolo Giordano, maar die vroege boeken werden vrij sceptisch besproken. Write about winter in the summer, citeerde Gerwin van der Werf schrijfster Annie Dillard in zijn stuk over quarantaine-literatuur. \u2018Wie er te dicht op zit, ziet het geheel niet, wie de winter aan den lijve voelt, vindt de juiste woorden niet.\u2019", "Een tweede golf coronaromans laat nog op zich wachten. \u2018Het is moeilijk me te concentreren\u2019 verzuchtte de New Yorkse Sigrid Nunez in een interview met deze krant. Om corona te kunnen vermijden, dacht ze voor haar \u00advolgende project liever aan een historische roman. \u2018Een roman over pati\u00ebnt nul zou kunnen en dat mensen dan een schuldige zoeken en boos worden\u2019, mijmerde Franca Treur in een van haar Trouw-columns. Om het idee \u00addirect weer te verwerpen. \u2018Op de een of andere manier heb ik zoiets al wel eens ergens gelezen\u2019.", "Corona-effect: een omzetstijging van 33 procent online", "De ware hausse coronaboeken moet dus nog komen, maar meer gelezen is er wel dit jaar van veel binnen zitten. Leesmonitor meet wekelijks het corona-effect op de boekverkoop en meldde vorige week een omzetstijging van 33 procent ten opzichte van vorig jaar, sinds het begin van de lockdown. Voor de online verkoop tenminste. De fysieke boekhandel heeft het moeilijker: een omzetdaling van 8 procent in dezelfde periode. Veel boekhandels pogen nu de eigen online-verkoop te stimuleren, wat ook wel lijkt te lukken.", "Al met al is 2020 ook voor de boekenbranche een gek tussenjaar. Dezelfde namen bleven circuleren op de bestsellerlijsten (Lucinda Riley, Raynor Winn, Hendrik Groen, Rutger Bregman). De grote literaire prijzen gingen weer niet naar vrouwelijke auteurs. Het relletje rond het Boekenweekessay van \u00d6zcan Akyol over de ons-kent-ons-mores in de literaire wereld strandde gelijk met de Boekenweek in de lockdown in maart.", "Veelbelovende eerste romans waren er wel: van Gerda Blees, Machteld Siegmann. Annemarie Haverkamp (\u2018De achtste dag\u2019) won de Anton Wachter Prijs. Opzienbarend internationaal succes was er voor Marieke Lucas Rijneveld. En een klein literair trendje is wel nog te signaleren in de gelijktijdige verschijning van enkele onderwijs-\u2018memoirs\u2019 (fictie en non-fictie), dagboeken van Cordula Rooijendijk, Jack de Boer, De Aftrap van Bel Kaufman, juist in dit jaar van de scheiding tussen vitale en niet-vitale beroepen. Typisch voor dit jaar, zijn het verslagen als de frontberichten op de televisie: berichten uit de complexe, net niet verpletterende werkelijkheid.", "De keuze van Sander Becker (Interviews en achtergrond)", "1 Walter van den Berg \u2013 Ruimte, Hollands Diep", "Het jongetje Wesley heeft een wankele moeder, een afwezige vader en een gewelddadige stiefvader. Dat tekent hem voor de rest van zijn leven. Later krijgt hij weliswaar succes als schrijver van zelfhulpboeken, maar het menselijk contact breekt hem op. Een schrijnende roman over de vernietigende kracht van het verleden.", "Beeld -", "2 Gerda Blees \u2013 Wij zijn licht, Podium", "Een woongroep, ten prooi gevallen aan een hongergoeroe, verklaart eten taboe. Dan sterft een bewoonster aan ondervoeding. Dit waargebeurde gegeven vormt het uitgangspunt voor deze indrukwekkende debuutroman. Het boek verrast stilistisch met originele \u2013 vaak komische \u2013 perspectieven. Zo kijk je in \u00e9\u00e9n hoofdstuk vanuit een boterham die dolgraag wil worden opgegeten.", "3 Gerbrand Bakker \u2013 Knecht, alleen, Arbeiderspers", "In opvallend direct proza schetst de auteur zijn diepste depressie ooit. Tijdens een roadtrip naar Griekenland met twee vrienden verandert hij in \u2018een hoopje ellende op de achterbank\u2019. En passant valt er veel te lachen, bijvoorbeeld in de verhalen die Bakker opdiept uit zijn hoekige seks- en liefdesleven. Openhartig, ontroerend en meeslepend.", "De keuze van Yolanda Entius ( Nederlandse, Engelse literatuur)", "1 Uwe Johnson \u2013 Een jaar uit het leven van Gesine Cresspahl, Van Oorschot", "Verslavend meesterwerk. 1600 pagina\u2019s \u2013 goed voor weken binge-lezen. Je haakt aan op het leven van Gesine in het woelige New York eind jaren zestig (Vietnam, M.L. King), dat van haar ouders tijdens het Nazisme en later in de DDR. Al lezend, raken die levens op wonderlijke wijze verknoopt met dat van ons, in deze tijd.", "2 Nan Shepherd \u2013 De levende berg, De Arbeiderspers", "Engelse klassieker uit 1977, prachtig vertaald door Pauline Slot. Even po\u00ebtische als aardse en zintuigelijke schildering van de Cairngorms in de Schotse Hooglanden. Als jij niet naar de berg toe kan, laat de berg dan maar naar jou toe komen.", "", "3 Marieke Lucas Rijneveld \u2013 Mijn lieve gunsteling, Atlas Contact & Lize Spit \u2013 Ik ben er niet, Das Mag", "Of een boek echt heel erg goed is, weet ik vaak pas na verloop van tijd. Geen lichte kost maar beide boeken nog maar net met veel plezier en bewondering gelezen. En nu kan ik niet kiezen.", "De keuze van Monique de Heer (thrillers)", "1 Karen Dionne \u2013 Geworteld in het kwaad , De Fontein", "", "Geworteld in het kwaad speelt zich af in de prachtig beschreven wildernis van Upper Peninsula in Michigan. Rachel zit al vijftien jaar in een psychiatrische inrichting. Ze is ervan overtuigd dat zijzelf haar ouders heeft vermoord. Tot een toevallige blik in een politierapport haar terugvoert naar het ouderlijk huis in de bossen en dan blijkt hoe gestoord de familieverhoudingen zijn geweest. Een overrompelend en loeispannend boek.", "2 Christian White \u2013 De vrouw en de weduwe, AW Bruna", "Deze origineel geconstrueerde thriller maakt halverwege een verrassende twist. Kate\u2019s man wordt dood gevonden op een eiland voor de Australische kust waar taxidermiste Abby al haar hele leven woont en Kate een vakantiehuis heeft. Hun levens blijken nauw met elkaar verbonden. Als de twee vrouwen elkaar ergens passeren blijkt dat de lezer compleet op het verkeerde been is gezet.", "3 Ren\u00e9 Appel \u2013 Overschot , Ambo/Anthos", "Arend Meulenhoek, de held in deze 25ste thriller van Ren\u00e9 Appel, is de goedheid zelve maar het zit hem niet mee. De schuldeisers van zijn stiefzoon zetten een serie problemen in gang waar Arend en zijn vrouw zich niet meer uit kunnen redden. Genadeloos schetst Appel hoe recht niet zegeviert en zijn onmacht Arend duur komt te staan. Een topboek.", "De keuze van Ger Leppers (Franse en Portugese literatuur)", "1 Philippe Lan\u00e7on \u2013 De flard, De Geus", "", "De journalist Philippe Lan\u00e7on overleefde de terroristische aanslag op het Franse tijdschrift \u2018Charlie Hebdo\u2019 in januari 2015, maar raakte zwaar gewond. In dit aangrijpende getuigenis maakt hij voor de lezer voelbaar wat dat met een mens doet, en vertelt hij over zijn langzaam, energieverslindend lichamelijk en moreel herstel en de hartverwarmende steun die hij ondervond.", "2 Annie Ernaux \u2013 De jaren, Arbeiderspers", "", "Ernaux leefde intens en was altijd sterk betrokken bij sociale emancipatiebewegingen. Haar indrukwekkende autobiografie, die acht decennia beslaat, is daardoor tegelijk haar eigen verhaal en dat van haar generatie.", "3 Fernando Pessoa \u2013 Kroniek van een leven dat voorbijgaat, Van Oorschot", "", "2020 was in vele opzichten een slecht jaar, maar niet voor Nederlandse Pessoa-liefhebbers. Naast een special van het tijdschrift Zuca en de bundel detectiveverhalen \u2018De ontraadselaar\u2019 verscheen, als een soort aanvulling op het grandioze \u2018Boek der rusteloosheid\u2019, deze dikke bundel met honderden schitterende autobiografische fragmenten en losse aantekeningen.", "De keuze van Nicole Lucas (divers)", "1 Jerker Spits \u2013 Jacht op de barnsteenkamer, Van Oorschot", "Goed geschreven boek waarin germanist Jerker Spits het lot van de barnsteenkamer, een in 1716 door de Pruisische koning Frederik Willem I aan de \u00adRus\u00adsische tsaar Peter de Grote geschonken kunstwerk, op knappe wijze verbindt met \u00adbelangrijke periodes in de \u00adEuropese \u00adgeschiedenis.", "2 Jorie Horsthuis \u2013 Noem haar naam, Ambo Anthos", "Niet over praten, dat doodgeboren meisje, dat geeft alleen maar verdriet, krijgt Jorie Horsthuis mee als kind. Maar eenmaal ruim in de dertig besluit ze toch het gesprek aan te gaan over het tweelingzusje dat ze nooit heeft gekend. Een mooi boek over het voorzichtig doorbreken van een taboe.", "3 Judith Fanto \u2013Viktor, Ambo Anthos", "Prachtige, deels autobiografische, debuutroman over de lotgevallen van een Weens-Joodse familie voor en tijdens de Tweede Wereldoorlog en de worsteling van de jongste generatie met de vraag wat die geschiedenis al dan niet voor hun eigen identiteit zou moeten betekenen.", "De keuze van Bas Maliepaard (jeugdboeken)", "1 Charlotte Dematons \u2013 Alfabet, Hoogland en Van Klaveren (4+)", "Dit tekstloze ABC is de kinderboekenbestseller van dit jaar: bij elke letter van het alfabet een vindingrijke plaat met alleen maar mensen, dieren en voorwerpen met die beginletter.", "", "2 Mark Janssen \u2013 Altijd dichtbij, Lemniscaat (5+)", "Ontroerend prentenboek over een Nepalese jongen die rouwt om zijn oma, waarin vooral de zeer gedetailleerde zwartwit potloodtekeningen opvallen.", "", "3 Marco Kunst \u2013 Het verlangen van de prins, Gottmer (9+)", "", "Wervelend, sprookjesachtig avontuur in de traditie van Paul Biegel, waarin de Afrikaanse Lode terechtkomt op een eeuwenoude, vervloekte driemaster.", "4 Pieter Koolwijk \u2013 Gozert, Lemniscaat (10+)", "", "Verrassend, geestig boek met een serieuze ondertoon: Ties heeft een denkbeeldige vriend, maar is er zelf van overtuigd dat die \u00e9cht is. Dat brengt hem in de problemen.", "5 Selma Noort \u2013 Koningskind, Leopold (12+)", "", "Prachtig, zintuiglijk geschreven jeugdroman, over een buitenechtelijke dochter van de Bijbelse koning Salomo, wier leven verweven raakt met dat van de zuigeling over wie de vorst zijn beroemde oordeel moet vellen.", "De keuze van Berthold van Maris (Spaanse literatuur)", "1 Arturo Barea \u2013 De slag. Madrid tijdens de Spaanse Burgeroorlog, Schokland", "Klassieke roman uit 1951. Laat zien hoe het dagelijks leven tijdens de burgeroorlog verstoord werd, maar ook gewoon doorging. Het is alsof je er er als lezer zelf rondloopt. Een actueel thema, met al die burgeroorlogen die ook nu nog worden uitgevochten.", "2 Javier Cercas \u2013 De koning van het schimmenrijk, De Geus", "Cercas ontmantelt hier opnieuw de mythe van een held: de broer van zijn opa, die op 19-jarige leeftijd als extreem-rechtse \u2018held\u2019 zou zijn omgekomen in de Spaanse Burgeroorlog. Over hoe radicalisering en polarisering een land flink kunnen verpesten.", "3 Jill Lepore \u2013 Deze waarheden, Arbeiderspers", "Meeslepende 1000 pagina\u2019s dikke geschiedenis van de Verenigde Staten als idee: over hoe daar in de loop der eeuwen geschreven en gedacht werd over de vrijheid van het individu, slavernij, democratie, de grondwet, mensenrechten en diversiteit. En over hoe dat betoog altijd weer verandert.", "De keuze van Elias van der Plicht (geschiedenis)", "1 Auke van der Woud \u2013 Het landschap, de mensen. Nederland 1850-1940, Prometheus", "", "Wie beter dan Auke van der Woud kan inzichtelijk maken hoe Nederland radicaal transformeerde in de decennia na het midden van de negentiende eeuw? Met dit boek richt hij zich ditmaal op de provincie. Het laat beeldend zien waar de weg naar de \u2018industrialisatie\u2019 van het platteland begon.", "2 Maurits de Bruijn \u2013 Ook mijn Holocaust. Een reisverslag van 6 dagen en 35 jaar, Das Mag", "", "De moeder van Maurits de Bruijn werd in 1943 als pasgeboren Joodse baby weggegeven aan onderduikouders en kampt met angsten en trauma\u2019s. De Tweede Wereldoorlog stopte niet bij haar \u2013 ook haar zonen zijn door de Shoah geschonden. Over dat zware thema kun je tegelijkertijd gevoelig en geestig schrijven, bewijst De Bruijn in dit indrukwekkende non-fictiedebuut.", "3 Ingrid Carlberg Alfred Nobel \u2013 Het verhaal van een man en zijn tijd, De Bezige Bij", "", "Het mag haast een wonder heten dat de naam van Alfred Nobel zo prominent voortleeft: zijn uitvinding van dynamiet en andere explosieve middelen leidde in en om het lab tot talloze doden. Zelf ontsprong hij de dans en werd schathemeltje rijk. Vreemd genoeg was er nog geen goede biografie over Nobel verschenen, constateerde Ingrid Carlberg. De Zweedse auteur schreef die dan maar zelf.", "De keuze van Ronald de Rooy (Italiaanse literatuur)", "1 Claudia Durastanti \u2013 De vreemdelinge, De Bezige Bij", "", "Urgente en rauwe autobiografische herinneringen van een jonge schrijfster die opgroeide tussen Amerika en Zuid-Itali\u00eb, maar bovenal als kind van excentrieke ouders die beiden doof zijn.", "Beeld -", "2 Sandro Veronesi \u2013 De kolibrie, Prometheus", "Marco Carrera\u2019s leven is een opstapeling van ellende, maar ondanks alle tegenslagen blijft hij wonderwel overeind. Zijn verhaal eindigt zelfs hoopvol en met een indrukwekkend pleidooi voor een zelfverkozen en waardig levenseinde.", "3 Antonio Scurati \u2013 M. L\u2019uomo della provvidenza/ M. De man van de voorzienigheid, Podium", "In deel twee van Scurati\u2019s romantrilogie maken we van dichtbij mee hoe Mussolini de Italiaanse democratie stelselmatig uitholt. Zijn alleenheerschappij bezorgt hem ook vele vijanden. En zo groeit met de grootheidswaanzin ook de paranoia. Net als in deel \u00e9\u00e9n worden we telkens geconfronteerd met de wankelende democratie\u00ebn en sterke leiders van onze eigen tijd.", "De keuze van Jann Ruyters (divers)", "1 Jenny Diski \u2013 Why didn\u2019t you just do what you were told, Bloomsbury", "De beste essays van de in 2016 overleden Jenny Diski verzameld in \u00e9\u00e9n (nog niet vertaalde) bundel. Heerlijk droge, nog steeds verrassende stukken over allerlei Britse fenomenen (zoals Roald Dahl) en essays vol zelfspot en wijsheid over Diski zelf. Zo wijdt ze een stuk aan het aanbod dat ze kreeg om een graf te delen op Highgate Cemetery, wat ze afslaat. Diski is ook in de eeuwigheid liever alleen.", "2 Heather Clark \u2013 Rode komeet, Arbeiderspers", "", "Wie dacht dat over Sylvia Plath genoeg biografie\u00ebn zijn geschreven komt tot inkeer bij het lezen van Rode Komeet van Heather Clark. Gedetailleerd, genuanceerd, inspirerend tot het (her)lezen van haar gedichten en, gek genoeg, van nog meer boeken over werk en leven van deze Amerikaanse dichter. Een onuitputtelijke bron.", "Beeld -", "3 Gerda Blees \u2013 Wij zijn licht , Podium", "De schrijver laat gewone (rechercheur, ouders) en ongewone vertellers (de nacht, ons dagelijks brood, een eenzame cello) aan het woord om de geschiedenis te verhalen van de Utrechtse woongroep die uit overtuiging hongerde tot een van hen eraan overleed. Dit belichten van alle kanten werkt wonderwel in deze inventieve debuutroman over het 'wij\u2019 dat het \u2018ik\u2019 vermorzelt .", "De keuze van Rob Schouten (Nederlandse literatuur)", "1 Wessel te Gussinklo \u2013 Op weg naar De Hartz, Koppernik", "", "De zuigende stijl van Wessel te Gussinklo past precies bij de drukkende gedachtenwereld en de ervaringen van zijn hoofdpersoon Ewout Meister die door een stel wereldverbeteraars gemangeld wordt. Ewout begint zo langzamerhand een klassiek personage in de Nederlandse literatuur te worden, een soort Anton Wachter. Hopelijk krijgen we over nog meer gefnuikte ambities van hem te lezen.", "2 Herman Stevens \u2013 Chateau desir, Prometheus", "Herman Stevens is een van onze beste stilisten, ook in Chateau D\u00e9sir, waar de vertelvreugde vanaf spat. Zoals altijd bij Stevens gaat het over verlangens en tekortschieten, maar hij schetst naast een van zijn mooiste vrouwenportretten ook een scherp beeld van een door materialisme gedreven wereld, waar hij zijn eigen glinsterende zinnen tegenover zet.", "3 Arnold Heumakers \u2013 Langs de afgrond, Boom", "n zijn essays in Langs de afgrond verzamelde Arnold Heumakers het gedachtengoed van zogenaamd \u2018foute\u2019 denkers, dat wil zeggen die ter rechterzijde van het spectrum, van Ernst J\u00fcnger tot Michel Houellebecq, schrijvers die inmiddels wel degelijk ook bijzonder nuttige en vruchtbare gedachten ontwikkelden. Het boek levert eigenlijk een enorme nuancering op van de door het Westen haast heilig verklaarde Verlichting. Zeker in deze tijd een must.", "De keuze van Paul van der Steen (geschiedenis)", "1 Harold J\u00e4hner \u2013 Wolfstijd. Duitsland en de Duitsers 1945-1955, Arbeiderspers", "", "Voortreffelijke verkenning van de eerste naoorlogse jaren van Duitsland. J\u00e4hner vermijdt de grote clich\u00e9s en lardeert zijn cultuur- en mentaliteitsgeschiedenis bovendien met de anekdotes en foto\u2019s die je bij blijven.", "2 Jill Lepore \u2013 Deze waarheden. Een geschiedenis van de Verenigde Staten, Arbeiderspers", "", "In het jaar van turbulente verkiezingen Black Lives Matter laat Harvard-professor Jill Lepore in een doorwrocht overzicht de lange lijnen in de Amerikaanse historie zien. De aantrekkelijke en onaantrekkelijke kanten van de VS gaan terug de manier waarop kernwaarden van de natie werden geregeld of ongeregeld bleven.", "3 Column McCann \u2013 Apeirogon, de Harmonie", "", "Indringende, op waarheid gebaseerde roman over de Palestijn Bassam Aramin en de Isra\u00ebli\u00ebr Rami Elhanan, die beiden hun dochter verliezen door in het conflict dat hun land verscheurt. Bijzondere opbouw met 1001 hoofdstukken over minstens even zoveel brokstukken van twee fatale knallen en de pogingen om het leven van de meisjes, het verdriet en vrede bespreekbaar te maken.", "De keuze van Vrouwkje Tuinman (Engelse literatuur)", "", "1 Anne Boyer \u2013 The Undying, Farrar, Straus and Giroux", "Er zitten veel verhalen in Anne Boyers Het ontsterven. Dat van haar eigen kanker, maar ook een geschiedenis van ziek zijn als vrouw, als alleenstaande moeder, als Amerikaan zonder recht op ziektegeld. Krachtig en nuchter relaas, soms essayistisch en soms po\u00ebtisch.", "2 Julian Barnes \u2013 Engeland, Engeland, Atlas Contact", "", "Wat maakt Engeland tot Engeland en zijn dat dingen om trots op te zijn? Julian Barnes onderzocht het al jaren terug in de satirische roman Engeland, Engeland, waarvan schrikbarend veel elementen op dit moment uitkomen. Daarom verscheen een heruitgave met een speciaal Brexit-voorwoord, m\u00e9t verse voorspelling: \u2018we zullen terugkeren (als jullie ons dan nog willen).\u2019", "3 Hilary Mantel \u2013 De spiegel en het licht, Meridiaan Uitgevers", "", "Het slotdeel van Hilary Mantels Cromwell-trilogie hield mij vele dagen lang gevangen in de zestiende eeuw. De spiegel en het licht getuigt van diep inzicht in machtsstructuren en laat zien hoe het al even weinig benijdenswaardig is om aan de top te verkeren als aan de bodem van de maatschappij.", "De keuze van Gerwin van der Werf (Nederlandse en Engelse literatuur)", "1 Jo Boer \u2013 Kruis of munt, Prometheus", "", "Deze roman uit 1949 is d\u00e9 herontdekking van 2020. Een heerszuchtige moeder houdt haar dochtertje in een wurggreep, in het benepen Den Haag van rond de eeuwwisseling. Karakter van Bordewijk en De boeken der kleine zielen van Couperus revisited.", "2 Johan de Boose \u2013 Dondersteen, De Bezige Bij", "", "Boeken over vaders zijn er in overvloed, maar dit eerbetoon van de Vlaamse schrijver aan zijn raadselachtige vader blinkt uit in stijl en diepgang. Vader verzamelt stenen en maakt van de kelder een wetenschappelijk theater. Een wonderland voor zoon, maar veel blijft onbegrijpelijk voor hem.", "3 Cordula Rooijendijk \u2013 Een jaar uit het leven van een basisschooldirecteur, Prometheus", "De titel klinkt niet opwindend, en mogelijk kreeg het boek daarom weinig aandacht. Zonde, want het is levendig, geestig en urgent op iedere pagina. Ik vind dat iedere ouder met een kind op de basisschool dit boek zou moeten lezen (ja, juist nu!).", "Lees ook:", "Een lijst van de lijstjes: dit was 2019", "Zoals elk jaar publiceerde Trouw de afgelopen weken het ene overzichtslijstje na het andere. De beste boeken, de beste muziek en de tv-momenten van het jaar. De ultieme terugblik vindt u hier: een lijst van alles lijstjes."], "authors": ["Jann Ruyters En Vele Anderen"], "keywords": ["zijn", "van", "2020", "alle", "mustreads", "stukken", "deden", "en", "rij", "een", "met", "dat", "op", "het", "meer", "maar", "lezen", "die"], "pubDate": "2020-12-19T19:38:00Z", "publicationId": "b66cd8e4-4294-3571-bcd7-e490527f1a48"}