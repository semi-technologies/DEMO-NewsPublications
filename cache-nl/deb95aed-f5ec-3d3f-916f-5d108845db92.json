{"id": "deb95aed-f5ec-3d3f-916f-5d108845db92", "title": "Kunnen we de muziek van een omstreden maker los zien van zijn gedrag?", "url": "https://www.parool.nl/kunst-media/kunnen-we-de-muziek-van-een-omstreden-maker-los-zien-van-zijn-gedrag~bac1ad66/", "summary": "Ryan Adams - WednesdaysKunnen we de muziek van een omstreden maker los zien van zijn gedrag?\nHet lijkt een discussie die keer op keer opnieuw moet worden gevoerd, maar singer-songwriter Ryan Adams is voorlopig door de muziekpers op een zijspoor gezet.\nAdams staat nog steeds onder verdenking van seksueel wangedrag en psychisch geweld bij verschillende vrouwen, onder wie zijn ex-vrouw Mandy Moore.\nIs openingstrack I\u2019m Sorry and I Love You een verwijzing naar de affaire of een hartenkreet van een verlaten minnaar?\nHoe dan ook: het is een typische, getergde Adamssong op een album dat degelijk begint en vanaf de meeslepende titelsong, halverwege de plaat, echt momentum vindt.", "paragraphs": ["Ryan Adams - Wednesdays", "Kunnen we de muziek van een omstreden maker los zien van zijn gedrag? Het lijkt een discussie die keer op keer opnieuw moet worden gevoerd, maar singer-songwriter Ryan Adams is voorlopig door de muziekpers op een zijspoor gezet. Adams staat nog steeds onder verdenking van seksueel wangedrag en psychisch geweld bij verschillende vrouwen, onder wie zijn ex-vrouw Mandy Moore. Adams ontkende alle aantijgingen, bood wel excuses aan voor \u2018mogelijke slechte behandeling\u2019 van \u2018verschillende mensen\u2019 en is tot op heden nog nergens voor veroordeeld.", "Hoe nu verder? Zijn nieuwe album Wednesdays \u2013 het eerste sinds de beschuldigingen \u2013 verscheen vlak voor kerst, maar leidde nauwelijks tot rumoer. Moet het worden genegeerd? Muzikaal gezien zeker niet, want het is een plaat in de beste Adamstradities. Getormenteerde zang, tokkelgitaar en wat stemmige pedalsteel en mondharmonica. Zelfs de inhoud komt ons bekend voor: liefdesverdriet. Is openingstrack I\u2019m Sorry and I Love You een verwijzing naar de affaire of een hartenkreet van een verlaten minnaar? Of allebei? Hoe dan ook: het is een typische, getergde Adamssong op een album dat degelijk begint en vanaf de meeslepende titelsong, halverwege de plaat, echt momentum vindt. De luisteraar kan vanaf nu zelf beslissen."], "authors": ["Stefan Raatgever"], "keywords": ["zijn", "van", "muziek", "maker", "verschillende", "voor", "en", "kunnen", "een", "zien", "gedrag", "op", "adams", "omstreden", "het", "los", "worden"], "pubDate": "2020-12-31T15:05:57Z", "publicationId": "a3002aeb-6d5a-3894-adcb-0212effbc567"}