{"id": "4aa8959d-ac88-3a32-ad88-8cee82ed4a9d", "title": "Kapitein Rob: De laatste reis van De Vrijheid", "url": "https://www.parool.nl/kunst-media/kapitein-rob-de-laatste-reis-van-de-vrijheid~b849de19/", "summary": "Lupardi en Yoto hadden zich na de laatste confrontatie met kapitein Rob teruggetrokken in een van hun verborgen bases.\nThe Widowmaker is een replica van een 17de-eeuws schip dat door een Amerikaanse filmstudio in de jaren zestig was gemaakt.\nHet is zinkende, een van de masten hangt als een gebroken luciferhoutje over de reling en het dek is een wirwar van touwen en zeildoek.\nHij ziet er net zo onverstoorbaar uit alsof hij op een zondagmiddag een kopje thee in een paviljoen drinkt.\nEen van de reddingswerkers, een jonge vent met de borstkas van een kleerkast, kijkt hem verbijsterd aan.", "paragraphs": ["Aflevering 13", "11 januari 2021 Beeld UITGEVERIJ PERSONALIAE", "Lupardi zet de helm af. Uren waren verstreken. \u201cFascinerend,\u201d mompelt hij. \u201cInternet, sociale media, algoritmes. Had ik die vijftig jaar geleden maar gehad. De wereld was van mij geweest.\u201d Hij staat op en beweegt zijn lange lichaam soepel door het laboratorium. Hij blijft staan voor een groot scherm en drukt op enkele toetsen. Op het scherm verschijnen pakijs en zee. Lupardi en Yoto hadden zich na de laatste confrontatie met kapitein Rob teruggetrokken in een van hun verborgen bases. Deze ligt in een uitgedoofde vulkaan op de Zuidpool, bedolven onder een metersdikke laag ijs.", "Enorme walvissen die met gedachtenantennes onder controle worden gehouden, bewaken het gebied. Keizerspingu\u00efns patrouilleren in de omgeving en \u00adgeven alles door aan de commandotoren, waar Lupardi en Yoto over een machtig wapenarsenaal tegen ongewenste bezoekers beschikken. Maar dit is niet genoeg voor het doel van de geleerde. Hij heeft geld en grondstoffen nodig. Heel speciale grondstoffen. Lupardi en zijn assistent stappen in een treintje dat ze in een razend tempo naar het binnenste van de vulkaan brengt.", "Aflevering 12", "9 januari 2021", "Prudon hoort wat Rob zegt, maar gelooft hem niet. \u201cYoto? Je bedoelt de assistent van Lupardi?\u201d Rob knikt en glimlacht vaag. \u201cMaar ik dacht dat hij dood was,\u201d stamelt de geleerde. \u201cMijn vader zei...\u201d Rob onderbreekt hem. \u201cLupardi verdween vijftig jaar geleden spoorloos en met hem was ook Yoto van het toneel. Iedereen nam aan dat ze dood waren. Maar ik had natuurlijk beter moeten weten.\u201d Het beeld wordt haarscherp. Yoto is oud geworden. Hij draagt nog steeds dikke brillenglazen.", "Yoto schuifelt om een soort van sarcofaag van koper die met allerlei slangen aan apparatuur is verbonden. \u201cHet is tijd,\u201d mompelt de Japanner. \u201cDe meester moet ontwaken. De capsules zijn klaar.\u201d", "De knecht drukt geroutineerd op enkele knoppen en trekt aan een hendel. Met een luid gesis ontsnapt stoom uit de sarcofaag. Het deksel schuift geluidloos opzij. Als de damp optrekt, wordt een magere man in een witte laboratoriumjas zichtbaar. Hij slaapt. Yoto wrijft in zijn handen. \u201cNog even,\u201d kraait hij. \u201cNog even.\u201d De Japanner loopt rondjes om de sarcofaag. Opeens opent de slapende man zijn ogen. Lupardi is wakker.", "Aflevering 11", "6 januari 2021", "Rob legt het oude document weer op tafel. \u2018Maar hoe kan ik dat nu \u00adhebben geschreven? Ik kan het me niet eens herinneren.\u2019 Prudon wijst naar het historisch oog. \u2018Daarom ben ik hier. Alleen het historisch oog kan ons duidelijkheid geven.\u2019 Rob staat moeizaam op. \u2018Ik vermoedde al zoiets. Je wilt het document in het historisch oog leggen, toch?\u2019 Rob voelt er niks voor. Het apparaat staat al decennia ongebruikt op zolder. De tijd van avonturen en de eindeloze oceanen is voorbij. Hij had het Paula na zijn laatste reis beloofd. Enkele jaren later overleed ze.", "Hij kijkt naar Prudon. Zijn verzet smelt weg. Hij weet dat hij het de zoon van zijn oude vriend niet kan weigeren. Hij sleept zich naar de eettafel. \u2018Goed dan. Blijkbaar kan het niet anders.\u2019 Hij legt het document op het historisch oog, drukt op een knop en het koper komt zoemend tot leven. Rob en Prudon staren naar het scherm. Eerst zien ze alleen sneeuw. Maar langzaam wordt het beeld scherper. Een gezicht verschijnt. Een groot hoofd van een Japanner vult het beeld. Rob deinst achteruit. Dit bestaat niet. \u2018Yoto!\u2019 Zijn stem klinkt hees.", "Aflevering 10", "4 januari 2021", "Hij glimlacht bij de herinnering. Prudon opent zijn koffertje en haalt een map tevoorschijn. In de map ligt een vergeeld en gerafeld stuk papier met nauwelijks te ontcijferen woorden erop. \u2018Dit werd enkele weken geleden bij mij gebracht. Het kwam uit een gebroken fles die in het Juttersmuseum op Texel lag. Dit document stamt uit de zeventiende eeuw. Het werd naar mij gebracht omdat ik als een deskundige op dit gebied wordt beschouwd.\u2019 Rob knikt. \u2018Werk je niet bij het Rijksmuseum? Je moeder vertelde me dat je met een Nederlandse was getrouwd en naar Amsterdam was verhuisd.\u2019", "De oude zeeman glimlacht. \u2018Je beheerst onze taal goed. Ik hoor geen accent.\u2019", "De geleerde neemt het compliment met een beleefd hoofdknikje in ontvangst en legt een briefje naast het document. \u2018We hebben het geprobeerd te ontcijferen, maar we kunnen er niet echt wijs uit worden. Maar twee woorden trokken onze aandacht. Lees ze zelf maar.\u2019 Rob zet zijn leesbril op en leest het briefje, dat maar enkele woorden bevat. Een koude rilling kruipt over zijn rug. Hij leest: \u2018hulp\u2019, \u2018Lup\u2026\u2019 en het was ondertekend door\u2026 . Maar dat kan niet. \u2018Daar staat jouw naam\u2019, zei Prudon. \u2018Kapitein Rob.\u2019", "Aflevering 9", "31 december 2020", "Ze rijden naar de woning van de kapitein: een wit huisje in de duinen met in de grote tuin een majestueuze kastanjeboom waarvan de takken de lucht lijken te dragen. Rob zet koffie. Prudons ogen vinden als vanzelf het kastje waarop in een zilveren lijst een foto van zijn vader staat. Een krachtig gezicht met ogen die vrede hebben met de wereld. Hij overleed enkele jaren na zijn geboorte, maar die ogen herinnert hij zich nog. \u201cJe lijkt op hem.\u201d Rob geeft hem een dampende kop koffie. \u201cEn uit wat ik gelezen heb, begrijp ik dat je al net zo\u2019n groot geleerde als je vader bent. Ik mis hem nog steeds.\u201d Prudon knikt droevig.", "Rob excuseert zich en keert even later weer terug met een grote doos die hij op de eettafel zet. Hij haalt er een groot, koperen instrument uit. \u201cIs dat \u2026?\u201d Rob knikt. \u201cDat is de uitvinding die ik van je vader kreeg: het historisch oog.\u201d Prudon is in twee stappen bij het historisch oog. \u201cNiet te geloven,\u201d mompelt hij. \u201cHij bestaat echt.\u201d Hij raakt het glanzende metaal aan. \u201cOngelooflijk.\u201d Rob legt een hand op zijn schouder. \u201cJe vader was een groot genie. Ik heb heel wat avonturen beleefd dankzij dit apparaat. Maar dat is nu voorbij. De Vrijheid, de oude Skip: dat is verleden tijd.\u201d", "Aflevering 8", "30 december 2020 Beeld -", "Rob worstelt zich door de menigte. Iedereen feliciteert hem en slaat hem op de schouders. Hij kijkt om zich heen? Waar is Skip? De puppy dartelt vrolijk achter hem aan. Een man met een attach\u00e9koffer stapt op hem af. Hij heeft een bekend gezicht en kijkt bloedserieus. \u2018Kapitein Rob? Mijn naam is Michel Prudon. U heeft mijn vader goed gekend.\u2019 Prudon? 1. Die naam had hij al tientallen jaren niet meer gehoord. De geleerde, een goede vriend van hem, is al lang overleden. Prudon bestudeert het gezicht van de oude zeeman. Wat ziet hij er geweldig uit.", "Rimpels tekenen diepe lijnen in zijn door weer en wind verweerde gezicht met de grijsblauwe ogen die alles hebben gezien; het grijs domineert het ooit koolzwarte haar. Prudon steekt zijn hand uit. \u2018Mijnheer Van Stoerem, aangenaam kennis te maken.\u2019 De oude man glimlacht en schudt de uitgestoken hand. Prudon moet zich schrap zetten. Heremejee, die bejaarde heeft nog behoorlijk wat kracht. \u2018Noem me toch Rob alsjeblieft.\u2019 Hij pakt Prudon bij de arm en trekt hem mee. \u2018Kom, we gaan naar mijn huis. Daar is het rustiger. En dan mag je me vertellen wat de zoon van de uitvinder van het historisch oog hier te zoeken heeft.\u2019", "Aflevering 7", "28 december 2020", "Het zinkende schip begint aan de Brandaris te zuigen. Klaas kan niet langer wachten, zijn handen klemmen zich om het stuurrad. \u2018Daar!\u2019 Een bliksemschicht knettert en daar bij de reling verschijnt kapitein Rob, een meisje hangt om zijn nek. Hij klimt via de touwladder naar het dek van de reddingsboot en geeft het meisje over aan haar moeder. Die huilt van opluchting. Rob raakt met zijn vinger de klep van zijn pet aan en loopt naar het roer. Klaas ramt de oude zeeman op zijn schouder. \u2018Godallemachtig Rob, wat slik jij voor vitaminen?\u2019 Rob draait de Brandaris naar huis. \u2018Vitaminen? Schotse tabak. En doe me nu maar een kopje koffie.\u2019", "Een zwijgende menigte in de haven trotseert de slagregen. De man met het koffertje dringt zich naar voren. Zijn pak kleeft aan zijn lijf. Hij zet zijn zware, hoornen bril af en kijkt in de richting waar iedereen zwijgend naar staart: de havenmond. Opeens verschijnt de boeg van een schip. \u2018De Brandaris!\u2019 roept een man. De menigte juicht. De Brandaris spoelt de haven binnen, trossen worden gegooid en even later ligt het schip veilig vast. De geredde passagiers en", "bemanning worden in dekens gehuld en naar kachels en koffie begeleid. Een breedgeschouderde, oude man met een verweerd gezicht en grijswit haar stapt op de wal. Dat is de man die hij in een verzorgingshuis had gezocht. Daar staat ie: de kapitein.", "Aflevering 6", "23 december 2020", "De kapitein antwoordt niet. Zijn ogen staarden dof voor zich uit. \u201cHoeveel mensen zijn er aan boord?\u201d vraagt Rob. Maar hij zegt niks. Rob staart naar boven. Meer mensen komen via de touwladder naar beneden. Een van hen is een vrouw, ze staart in paniek om zich heen en klampt zich aan Rob vast. \u201cIs Agnes niet hier? Dan is ze nog boven,\u201d gilt ze. \u201cRed haar.\u201d Klaas bedenkt zich niet en springt op de touwladder. Hij komt niet ver, een enorme golf kwakt hem terug op het dek. Rob grijpt de touwladder stevig vast. Een stomverbaasde bemanning kijkt toe hoe de bejaarde man zich soepel en krachtig omhoog werkt.", "Rob staat al snel op het dek van het zinkende schip. Hij pakt een dikke man die over de reling wil klimmen bij de schouders. \u201cAgnes!\u201d brult hij. De man wil zich losrukken, maar Rob houdt hem stevig vast. \u201cAgnes!\u201d Hij wijst zwakjes in de richting van de gastenverblijven. Rob laat hem los en worstelt zich door het zeildoek naar de ingang. Hij schreeuwt de naam van het meisje naar beneden. Niets. Of toch? Hij klimt naar beneden en gooit de deuren van de kajuiten open. Waar is ze?", "Klaas Toxopeus staart naar de reling. Het lijkt erop dat bijna iedereen aan boord van de Brandaris is. The Widowmaker zinkt nu snel. Nog even en hij moet de reddingsboot bij het schip vandaan halen.", "Aflevering 5", "21 december 2020", "Een bliksemschicht schiet door de donkere lucht. Golven schudden de imposante driemaster als een murw gebeukte bokser heen en weer. The Widowmaker is een replica van een 17de-eeuws schip dat door een Amerikaanse filmstudio in de jaren zestig was gemaakt. De huidige eigenaar maakt lange zeetochten en beschikt over een kleine bemanning die wordt bijgestaan door de passagiers, die daar goud geld voor betalen.", "Blijkbaar namen enkelen ook hun kinderen mee. Rob ziet het in een oogopslag: het schip is reddeloos verloren. Het is zinkende, een van de masten hangt als een gebroken luciferhoutje over de reling en het dek is een wirwar van touwen en zeildoek.", "Een sloep uitzetten is onmogelijk. Rob stuurt de Brandaris langszij The Widowmaker. De bemanning en passagiers leunen al over de verschansing. Een touwladder bungelt tegen de houten scheepshuid. Een man stapt als eerste over de reling. Rob kijkt met gefronste wenkbrauwen toe. Er zijn toch vrouwen en kinderen aan boord? Emancipatie is allemaal fijn en wel, maar niet tijdens een reddingsactie.", "De man laat zich op het dek vallen waar hij door de bemanning wordt opgevangen. Hij stamelt dat hij de kapitein is. De bemanning kijkt hem met zichtbaar afgrijzen aan. \u201cWaarom ben je niet daar?\u201d schreeuwt Rob, die naar buiten is gekomen.", "Aflevering 4", "19 december 2020 Beeld Groninger Achieven/collectie erven Kuhn", "De helikopter zwalkt heen en weer in de wind. De piloot vloekt, terwijl hij de stuurknuppel stevig vastklemt. Die passagier van hem moet wel heel belangrijk zijn dat ze hem deze vlucht in dit weer naar Terschelling laten doen. Hij werpt een blik naar achteren. Zijn passagier is een rijzige man van middelbare leeftijd, gekleed in een driedelig, antraciet maatkostuum. Hij ziet er net zo onverstoorbaar uit alsof hij op een zondagmiddag een kopje thee in een paviljoen drinkt. De piloot grijnst. Wat een baan. \u2018Houd u vast\u2019, schreeuwt hij. \u2018We gaan landen.\u2019 Hij verstaat zijn vak, enkele minuten later landt de helikopter feilloos op het platform aan het Kallandspad.", "De passagier rent met zijn attach\u00e9koffertje naar een auto die al voor hem klaarstaat. \u2018Waar naartoe?\u2019 vraagt de chauffeur in het Westers, het dialect dat de geboren en getogen Terschellinger verraadt. \u2018Waar is hier het verzorgingshuis? Ik ben op zoek naar een mijnheer Van Stoerem.\u2019 De chauffeur schiet in de lach. \u2018De kapitein bedoelt u? Ja, ik weet wel waar hij is. Maar zeker niet in een verzorgingshuis.\u2019 Een wenkbrauw van de man op de achterbank schuift omhoog. \u2018In een aanleunwoning dan? Hij moet inmiddels hoogbejaard zijn.\u2019 De chauffeur wijst naar de kolkende zee. \u2018Ik weet niet precies wat u over de kapitein hebt gehoord, maar een ding weet ik wel: als u hem zoekt, moet u daar zijn.\u2019", "Aflevering 3", "16 december 2020", "De Brandaris deint als een wilde pony op de golven in de haven. De bemanning is al aan boord, ziet de oude man. Hij stapt over de reling. Een van de reddingswerkers, een jonge vent met de borstkas van een kleerkast, kijkt hem verbijsterd aan. \u201cZeg oudje, wat doe jij hier in vredesnaam? Ga alsjeblieft weer naar je luie stoel en je afstandsbediening.\u201d Hij negeert hem en draait zich om naar zijn hond. \u201cKom Skip.\u201d De ogen van de reddingswerker worden groot. \u201cSkip? Maar bent u dan \u2026\u201d Klaas komt voor hem staan. \u201cInderdaad jochie, dat is kapitein Rob, een man die meer levens heeft gered dan jij met je botte verstand kunt tellen.\u201d", "De jonge man stamelt een excuus, maar Rob gebaart dat het in orde is. Hij neemt als vanzelf het commando over. Niemand die aan zijn gezag twijfelt. De legende is aan boord. Rob geeft opdracht de trossen los te gooien en enkele minuten later ramt de oude Brandaris door de schuimende golven.", "Rob staat aan het roer, hij voelt het vertrouwde deinen van het dek. Hij glimlacht. Wat heeft hij dit gemist: de actie, de adrenaline. Iedereen kijkt uit naar het schip in nood. Het radiocontact is allang verbroken. Die kinderen \u2026 \u201cDaar zijn ze!\u201d Rob ziet het silhouet van de imposante driemaster. Het piratenschip.", "Aflevering 2", "14 december 2020", "De wind rukt aan de ramen. De oude man tuurt naar buiten en houdt zijn pijp stevig vast. In het huisje in de duinen van West-Terschelling knettert een behaaglijk haardvuur. Een witte puppy ligt opgerold in een mandje bij het oude fornuis. \u2018Beroerd weer\u2019, mompelt de man in zichzelf. Hij loopt naar de keuken om koffie te zetten. Het koffiezetapparaat pruttelt net als er luid op de deur wordt gebonsd. \u201cDoe open, vlug!\u201d De oude man is verbazingwekkend snel bij de deur. In de opening staat een grote, breedgeschouderde man, doorweekt tot op het bot. Klaas Toxopeus, de stuurman van de reddingsboot. Hij gebaart hem naar binnen.", "De stuurman blijft staan. \u201cJe moet komen. Er is een schip in nood en de reddingsboot is nog niet gerepareerd. Alleen de Brandaris is beschikbaar.\u201d Het museumschip? Willen ze er met dat antieke scheepje op uit trekken? \u201cEr zijn kinderen aan boord!\u201d Mijn God, kinderen! Hij trekt zijn oude oliejas aan. De witte puppy is klaarwakker en draaft achter zijn baasje aan. De twee mannen rijden in de truck van Klaas naar de haven. \u2018\u201cWaar heb je mij eigenlijk voor nodig? Waar is jullie commandant?\u201d \u201cNog steeds ziek,\u201d gromt de stuurman. \u201cEr is niemand die zo veel ervaring met de Brandaris heeft als jij.\u201d \u201cAl goed, al goed. Om wat voor schip gaat het?\u201d \u201cEen piratenschip.\u201d", "Aflevering 1", "12 december 2020", "Een koude regen stort neer op de daken van Oudeschild. Het is de tweede week van de zomervakantie, maar het weer zit niet mee. De stranden zijn leeg, op een enkele dappere zwemmer na. De duizenden vakantiegangers trekken in regenjassen naar de winkels en de schaarse musea. Het is koppen lopen in het Juttersmuseum. Eigenaar Norbert van der Slikke krabt in zijn grijze baard. Dit is wel erg veel volk. De meeste spullen in het museum kunnen wel tegen een stootje, maar die kinderen zitten overal met hun handen aan. Boeien, reddingsvesten, trossen: niks is veilig. Hij en de vrijwilligers komen ogen te kort.", "Een koude rilling schiet door zijn nek. Een klein jongetje pakt een fles uit een vitrine terwijl zijn vader glimlachend toekijkt. Nee, niet die fles! Zijn grootvader had deze nog gejut. De ouwe beweerde altijd dat ie honderden jaren oud moest zijn. Norbert vloekt binnensmonds. Waarom zat die vitrine niet op slot? Hij dringt naar voren, maar hij is te laat. Het jongetje laat tot zijn afgrijzen de fles uit zijn handen glippen. Die klettert op de vloer en spat uiteen. De vader kijkt nerveus om zich heen en duwt zijn zoontje snel weg. Norbert knielt neer bij de scherven. Maar hij let niet op het glas. Uit de kapotte bodem steekt een vergeeld stuk papier."], "authors": ["Het Parool"], "keywords": ["laatste", "van", "zijn", "kapitein", "naar", "en", "een", "vrijheid", "op", "rob", "het", "hij", "die", "reis"], "pubDate": "2020-12-14T12:55:58Z", "publicationId": "a3002aeb-6d5a-3894-adcb-0212effbc567"}