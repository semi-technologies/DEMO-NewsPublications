{"id": "6e57bd5d-3aa7-3808-ad1b-179186a2eec8", "title": "Van Verstappen mag het minder: \u201823 races per jaar, dat vind ik te veel\u2019", "url": "https://www.parool.nl/sport/van-verstappen-mag-het-minder-23-races-per-jaar-dat-vind-ik-te-veel~b46c1863/", "summary": "Maar het voelt anders, nu.\nEn ook Paul Ricard en het \u2018testcircuit\u2019 nabij Barcelona zijn niet de krenten in de pap.\nEen regio waar het geld voor het oprapen ligt, maar waar Amnesty International de sport liever ziet wegblijven vanwege alle misstanden, vooral op het vlak van de mensenrechten.\nDe hoop is dat een van de circuits terugkeert in het gat van Vietnam (want door die race in mei ging al een streep).\n\u201cMaar ook Portim\u00e3o was leuk en van de N\u00fcrburgring heb ik ook genoten.\u201d", "paragraphs": ["Beeld BSR Agency", "Is het \u2018oude normaal\u2019 in de Formule 1 wel zo leuk om je weer op te verheugen, nu bepaalde aspecten van \u2018het nieuwe abnormaal\u2019 juist heel goed in de smaak vielen? Een wonderlijke vraag, maar wel een relevante, nu blijkt dat de koningsklasse van de autosport straks weer op de oude oorlogssterkte door wenst te marcheren alsof corona nooit bestaan heeft.", "Natuurlijk ging het donderdag tijdens de mediadag in het Turkse Istanboel nog steeds over de deze week gepresenteerde kalender, met daarop 23 races verdeeld over vijf continenten. Meer dan ooit. En dat na een crisisjaar. Een ferme boodschap die de sport uit wil stralen naar fans, sponsors en teams: back to normal. Maar het voelt anders, nu. Na maanden buffelen in bubbels, op verrassende circuits waar de sport jaren niet was geweest.", "Dit seizoen had naast alle beperkingen qua decors gek genoeg wel iets prikkelends, omdat reizen naar verre bekende oorden er nu eenmaal even niet in zat. Istanboel Park, waar de sport voor het eerst sinds 2011 weer verzeild is geraakt, is na Portim\u00e3o, Mugello, Imola en de N\u00fcrburgring het zoveelste nieuwe decor van de wonderlijke Formule 1 Magical Mystery Tour. Het autosportcircus trok er noodgedwongen weer heen, maar die onverwachte decors hadden vooralsnog altijd wel iets sprankelends.", "Zo ook Istanboel Park, waar donderdag weer eindeloos gefilosofeerd werd over de meest uitdagende bocht (bocht 8, Diabolica) waar al jaren geen Formule 1-wagen doorheen is geknald.", "Meer van hetzelfde", "In de Formule 1 zijn nieuwe verhaallijnen altijd welkom. Maar 2021 dreigt straks gewoon weer meer van hetzelfde te worden. Een traditionele opbouw, met alleen Zandvoort als aanwinst waar iedereen zich op verheugt. Over Saoedi-Arabi\u00eb is de wereld verdeeld. \u201cWij moeten naar de circuits toe, waar Formule 1 het kampioenschap organiseert. Meer kan ik daar niet over zeggen,\u201d zo hield Verstappen zich logischerwijs op de vlakte toen de nachtrace in Djedda even ter sprak kwam.", "Over die enorme omvang van de nieuwe kalender had hij wel een gepeperde mening. \u201cIk heb altijd gezegd dat ik 23 races te veel vind. Dat er eerst dingen moeten worden aangepast om er zoveel te kunnen doen. Dit kun je als sport niet lang volhouden.\u201d", "\u201cIk zie liever dat we twintig wedstrijden doen. We kunnen volgens mij beter van de wedstrijden af die toch niet interessant zijn, qua circuits, in plaats van die hele kalender vol te gooien. Maar er zit natuurlijk wel een reden achter waarom ze dit doen.\u201d", "Geld, geld en nog meer geld. Verloren terrein goedmaken na een jaar met fors verlies. Eigenaar Liberty Media wil op den duur zelfs groeien naar 25 races.", "Niet de krenten in de pap", "Circuits die er wel af kunnen, wenste Verstappen in Turkije niet te benoemen. Maar iedereen kan ze wel raden. Niemand is fan van Sotsji, of Bahrein. En ook Paul Ricard en het \u2018testcircuit\u2019 nabij Barcelona zijn niet de krenten in de pap.", "Daar komt Saoedi-Arabi\u00eb dus nog eens bij, straks. De derde afspraak in het Midden-Oosten. Een regio waar het geld voor het oprapen ligt, maar waar Amnesty International de sport liever ziet wegblijven vanwege alle misstanden, vooral op het vlak van de mensenrechten.", "Nee, dan was het Europees geori\u00ebnteerde crisiskalendertje dit seizoen ondanks een gebrek aan fans toch mooier, met vermakelijke races in Mugello, op de N\u00fcrburgring, Imola, Portim\u00e3o en hopelijk ook op Istanboel Park. Het smaakte naar meer, maar de sport krijgt straks weer meer van hetzelfde.", "De hoop is dat een van de circuits terugkeert in het gat van Vietnam (want door die race in mei ging al een streep). Verstappen hoopt op Imola: \u201cOldskool,\u201d zegt de Nederlander. \u201cMaar ook Portim\u00e3o was leuk en van de N\u00fcrburgring heb ik ook genoten.\u201d"], "authors": ["Arjan Schouten"], "keywords": ["van", "veel", "het", "op", "maar", "waar", "ik", "mag", "weer", "minder", "een", "verstappen", "te", "races", "jaar", "vind", "en", "wel"], "pubDate": "2020-11-13T11:36:00+01:00", "publicationId": "a3002aeb-6d5a-3894-adcb-0212effbc567"}