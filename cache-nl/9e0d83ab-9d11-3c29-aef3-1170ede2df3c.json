{"id": "9e0d83ab-9d11-3c29-aef3-1170ede2df3c", "title": "Waarom ik me wel tegen corona laat inenten en niet tegen de griep", "url": "https://trouw.nl/opinie/waarom-ik-me-wel-tegen-corona-laat-inenten-en-niet-tegen-de-griep~b479699e/", "summary": "Al 25 jaar betoog ik in vaktijdschriften en daarbuiten dat de griepvaccinatie niet bewezen veilig en effectief is.\nWaarom dan wel tegen corona inenten en niet tegen griep?\nDat is gebaseerd op een afweging van bewijs en urgentie voor vaccineren.\nOversterfte tijdens een griepepidemie wordt op het conto van het influenzavirus geschoven, terwijl dan ook andere virussen circuleren.\nHet groepsbelang geldt ook voor jongeren om gezond te blijven en een normaal leven te leiden zonder, sociale, reis- en studiebeperkingen.", "paragraphs": ["Als huisarts laat ik mij vaccineren tegen corona zodra dat mogelijk is. Wie mijn publicaties kent, vindt dat misschien opmerkelijk. Al 25 jaar betoog ik in vaktijdschriften en daarbuiten dat de griepvaccinatie niet bewezen veilig en effectief is. Waarom dan wel tegen corona inenten en niet tegen griep? Dat is gebaseerd op een afweging van bewijs en urgentie voor vaccineren.", "Het bewijs bij corona komt uit grote onderzoeken die gevaccineerden met ongevaccineerden vergelijken. Die grote onderzoeken zijn, haast ongelooflijk, nog nooit gedaan voor influenzavaccinatie. Daardoor zijn vermindering van ziekte en sterfte na veertig jaar nog steeds niet bekend. Vaccinproducenten vrezen voor hun miljardenomzet aan griepvaccin als dat onderzoek verkeerd zou uitpakken.", "Onder- en oversterfte zeggen weinig over griepsterfte", "Al decennialang bestaat er daardoor een controverse over het nut van griepvaccinatie. Vrijwel alle, echt onafhankelijke wetenschappers betwijfelen dat nut en botsen met gevestigde belangen. Zij blijven vasthoudend wijzen op de feiten.", "Niet bij benadering is bekend hoeveel doden griep veroorzaakt. Oversterfte tijdens een griepepidemie wordt op het conto van het influenzavirus geschoven, terwijl dan ook andere virussen circuleren. Zo komt men aan aantallen griepdoden vari\u00ebrend van 100 tot 10.000 per jaar. Er waren echter ook griepepidemie\u00ebn met ondersterfte. Onder- en oversterfte zeggen daarom weinig tot niets over griepsterfte.", "Het griepvaccin zou voor 50 procent effectief zijn tegen influenza. Daarmee wordt slechts bedoeld dat 50 procent van de mensen antistoffen maakt. Of dat leidt tot vermindering van ziekte en sterfte is, als gezegd, onbekend. Daarvoor zijn grote onderzoeken nodig die de controverse kunnen beslechten. Daar gaven we geen euro aan uit, inmiddels wel miljarden aan inenten.", "Pleitbezorgers van vaccinatie stellen dat een onderzoek nu on\u00adethisch is. Het zou de niet-gevaccineerden bescherming onthouden. Maar die bescherming moet nu juist worden aangetoond. Toenmalig minister Edith Schippers kondigde dat onderzoek aan in 2012 na een controversebijeenkomst over het nut van griepvaccinatie. Een hoogleraar stelde toen namelijk: \u201cMoesten we het griepvaccin nu invoeren, dan zou dat op basis van de bestaande onderzoeksresultaten nimmer gebeuren\u201d. Roel Coutinho (RIVM) erkende dat er eigenlijk geen harde gegevens bestaan dat ouderen baat hebben bij vaccinatie. Dat onderzoek van Schippers bleef uit.", "Corona veroorzaakt maatschappelijke ontwrichting", "Vaccineren tegen corona is niet zonder risico, maar coronavaccins zijn beter onderzocht dan griepvaccins. Ze zouden normaal gesproken uitvoeriger zijn getest. Mensen zijn echter al massaal probleemloos gevaccineerd. Dat verkleint het risico. Niet vaccineren geeft waarschijnlijk meer kans op ziekte en sterfte.", "Influenza verloopt meestal als een onschuldige verkoudheid met onbekende sterfte. Corona veroorzaakt invaliderende ziektebeelden, aanzienlijke sterfte en maatschappelijke ontwrichting. Net als iedere andere vaccinatie zal de coronavaccinatie er komen met vallen en opstaan. Alleen zo kunnen wij vooruitgang boeken bij het uitroeien van Covid-19. Verschillende vaccins moeten beproefd worden en verschillende doseringen bij verschillende doelgroepen. Voor al die varianten geldt dat niet vaccineren waarschijnlijk risicovoller is dan de kans op bijwerkingen. Niet aan de slag gaan met vaccins betekent geen perspectief hebben op bedwingen van de infectie. Het groepsbelang geldt ook voor jongeren om gezond te blijven en een normaal leven te leiden zonder, sociale, reis- en studiebeperkingen.", "Op grond van deze overwegingen zouden we ons allemaal moeten laten vaccineren tegen corona. Misschien is het goed dat iemand dat zegt die al 25 jaar heeft betoogd dat onbewezen is dat griepvaccinatie veilig en effectief is.", "Zodra we weer kunnen kussen, moeten we wel het nut van griepvaccinatie onderzoeken.", "Lees ook:", "Groot-Brittanni\u00eb pioniert met Pfizervaccin", "Terwijl Groot-Brittanni\u00eb toestemming geeft het Pfizer-vaccin op de markt te brengen, trapt Zwitserland op de rem.", "Ik ga geen vaccinatie-advies geven, maar kan wel vertellen hoeveel het de ic\u2019s op kan leveren", "Lisette T\u00e4nzler is verpleegkundige op de intensive care van het Rode Kruis Ziekenhuis in Beverwijk. Voor Trouw doet ze tijdelijk verslag van de tweede golf."], "authors": ["Hans Van Der Linde"], "keywords": ["inenten", "van", "waarom", "laat", "griep", "het", "op", "voor", "zijn", "met", "ik", "corona", "niet", "een", "en", "dat", "wel", "tegen"], "pubDate": "2020-12-05T09:18:00+01:00", "publicationId": "b66cd8e4-4294-3571-bcd7-e490527f1a48"}