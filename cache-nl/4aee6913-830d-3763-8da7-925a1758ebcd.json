{"id": "4aee6913-830d-3763-8da7-925a1758ebcd", "title": "Donald Trump is een politieke hooligan", "url": "https://trouw.nl/opinie/donald-trump-is-een-politieke-hooligan~b98ff9de/", "summary": "De bestorming van het Amerikaanse parlementsgebouw door aanhangers van Donald Trump is de apotheose van vier jaar lang bedriegen en bedreigen van mensen en het fantaseren en marchanderen met de waarheid door Trump.\nBedreiging voor de nationale veiligheidIn dit perspectief heeft Trump zich een politieke hooligan getoond, die vervolgd zou moeten worden voor uitspraken en daden die zich niet verdragen met zijn wettelijke \u00adbevoegdheden.\nNationaal en internationaal is terecht schande gesproken van het optreden van Trump en van het bestormen door zijn aanhangers van Capitol Hill.\nDit waren geen gewone demonstranten, maar politieke geweldplegers die niet kunnen accepteren dat een meerderheid van het Amerikaanse volk anders heeft beslist.\nZe dienen nu in te grijpen, te zorgen voor een ordelijke machtsoverdracht, en eindelijk definitief afstand te \u00adnemen van deze man.", "paragraphs": ["De bestorming van het Amerikaanse parlementsgebouw door aanhangers van Donald Trump is de apotheose van vier jaar lang bedriegen en bedreigen van mensen en het fantaseren en marchanderen met de waarheid door Trump. Als wettig gekozen president heeft hij in de afgelopen jaren, maar vooral sinds de verkiezingen van afgelopen november, zijn eigen instituties, het Amerikaanse democratisch stelsel ernstig ondermijnd. Dit door continu zonder enige vorm van bewijs te beweren dat er fraude is gepleegd tijdens deze verkiezingen door zijn tegenstanders, dat stemmen zijn gestolen en dat hij wel degelijk herkozen is als president.", "Ook tijdens zijn van tevoren opgenomen toespraakje om de mensen die woensdag Capitol Hill hadden bezet naar huis te manen, overigens pas uitgezonden nadat zijn opvolger Joe Biden al het Amerikaanse volk had toegesproken, bleef hij herhalen dat deze verkiezingen gestolen waren en dat hij overtuigend had gewonnen.", "Bedreiging voor de nationale veiligheid", "In dit perspectief heeft Trump zich een politieke hooligan getoond, die vervolgd zou moeten worden voor uitspraken en daden die zich niet verdragen met zijn wettelijke \u00adbevoegdheden. Het zou nog beter zijn als hij op staande voet uit zijn politieke en militaire macht \u2013hij is opperbevelhebber van de Amerikaanse strijdkrachten \u2013 wordt gezet omdat hij een bedreiging vormt voor de nationale veiligheid. Door zijn aanhangers op te roepen naar het parlementsgebouw te gaan om Republikeinse vertegenwoordigers onder druk te zetten niet akkoord te gaan met de verkiezingsuitslag en door als bevelhebber na te laten in te grijpen, was dit ook een regelrechte aanval op de democratie. Niet alleen in Amerika, maar ook op het principe van democratie in het algemeen, die wereldwijd toch al onder druk staat.", "Nationaal en internationaal is terecht schande gesproken van het optreden van Trump en van het bestormen door zijn aanhangers van Capitol Hill. Dit waren geen gewone demonstranten, maar politieke geweldplegers die niet kunnen accepteren dat een meerderheid van het Amerikaanse volk anders heeft beslist. Hierbij zijn tot nu toe vier doden gevallen en tientallen gewonden. Ze geloven dat democratische instituties, inclusief de rechterlijke macht, een gigantisch complot hebben gesmeed om Trump uit het Witte Huis te krijgen.", "Gevaarlijke tactieken", "Onzin natuurlijk, maar tegelijkertijd is het zeer \u00adzorgwekkend dat er overal in dit grote land gewapende groepen en individuen zijn die dit geloven en hier en daar oproepen tot een burgeroorlog. Ook omdat Trump hen daartoe impliciet, en soms minder impliciet, blijft aanmoedigen. Veel politici van de Republikeinse partij zijn helaas te lang meegegaan in de leugen van gestolen verkiezingen en de gevaarlijke tactieken van Trump. Ze dienen nu in te grijpen, te zorgen voor een ordelijke machtsoverdracht, en eindelijk definitief afstand te \u00adnemen van deze man.", "Het commentaar is de mening van Trouw, verwoord door leden van de hoofdredactie en senior redacteuren."], "authors": ["Redactie Trouw"], "keywords": ["trump", "politieke", "van", "zijn", "en", "een", "te", "hooligan", "donald", "het", "door", "hij", "dat"], "pubDate": "2021-01-08T08:19:00Z", "publicationId": "b66cd8e4-4294-3571-bcd7-e490527f1a48"}