{"id": "38f22d07-51ce-3dec-b2d4-f1069c5e637e", "title": "Manager Manchester United: \u2018Van de Beek moet op volgend jaar mikken\u2019", "url": "https://www.parool.nl/sport/manager-manchester-united-van-de-beek-moet-op-volgend-jaar-mikken~b3b645a5/", "summary": "Donny van de Beek Beeld BrunopressDonny van de Beek (23) kreeg dinsdag, daags voor de halve finale in de League Cup van woensdagavond tegen Manchester City, een weinig hoopvolle boodschap van coach Ole Gunnar Solskjaer.\nDe middenvelder, in de zomer overgekomen van Ajax voor 40 miljoen euro, moet zich van de Noor in het resterende deel van het seizoen blijven schikken in een rol als reserve bij Manchester United.\n\u201cDonny heeft goed gespeeld als hij de kans kreeg,\u201d zei Solskjaer na vragen over de situatie van de Nederlander.\nVoor Donny zal hetzelfde opgaan.\u201dSolskjaer liet weten dat Van de Beek zich omhoog moet knokken in de hi\u00ebrarchie.\nSolskjaer beschouwt Van de Beek nu vooral als een speler voor de toekomst.", "paragraphs": ["Donny van de Beek Beeld Brunopress", "Donny van de Beek (23) kreeg dinsdag, daags voor de halve finale in de League Cup van woensdagavond tegen Manchester City, een weinig hoopvolle boodschap van coach Ole Gunnar Solskjaer. De middenvelder, in de zomer overgekomen van Ajax voor 40 miljoen euro, moet zich van de Noor in het resterende deel van het seizoen blijven schikken in een rol als reserve bij Manchester United.", "", "\u201cDonny heeft goed gespeeld als hij de kans kreeg,\u201d zei Solskjaer na vragen over de situatie van de Nederlander. Van de Beek kwam tot nu toe tien keer in actie in de Premier League, waarvan tweemaal in de basis. \u201cWe trekken soms te snel de conclusie dat iemand is mislukt. Maar we kunnen aan Victor Lindel\u00f6f en Fred zien dat het soms wat meer tijd vergt. Nu zijn ze enorm belangrijk. Voor Donny zal hetzelfde opgaan.\u201d", "Solskjaer liet weten dat Van de Beek zich omhoog moet knokken in de hi\u00ebrarchie. \u201cHij kwam tussen een groep middenvelders met kwaliteit. Donny concurreert met Bruno Fernandes, Juan Mata, Jesse Lingard. Ik stik van de nummers 10, heb een ruime keuze uit centrale middenvelders als Paul Pogba, Nemanja Matic, Scott McTominay en Fred.\u201d", "Altijd gretig", "Deze analyse versterkt het beeld dat Van de Beek niet hoog op de wensenlijst van Solskjaer prijkte, maar eerder de keuze van directeur Ed Woodward en de scoutingafdeling was, ook al gebruikte de manager zijn vetorecht niet. Solskjaer beschouwt Van de Beek nu vooral als een speler voor de toekomst. \u201cHij is altijd gretig, werkt hard op de training, is positief ingesteld en zal nog veel wedstrijden be\u00efnvloeden. Maar hij zal verder groeien voor volgend jaar.\u201d", "Een verhuurperiode om elders meer speelminuten te maken, zit er deze periode niet in. \u201cWe hebben al zoveel blessures gezien,\u201d zei Solskjaer. \u201cHet speelschema is loodzwaar. Spelers die weinig aan bod kwamen, moeten klaarstaan om hun kans te pakken als die zich aandient.\u201d"], "authors": ["Geert Langendorff"], "keywords": ["moet", "van", "jaar", "voor", "en", "united", "volgend", "solskjaer", "manchester", "een", "dat", "beek", "op", "mikken", "het", "hij", "als", "manager"], "pubDate": "2021-01-06T09:22:20Z", "publicationId": "a3002aeb-6d5a-3894-adcb-0212effbc567"}