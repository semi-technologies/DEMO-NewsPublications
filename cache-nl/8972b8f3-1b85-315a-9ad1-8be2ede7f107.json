{"id": "8972b8f3-1b85-315a-9ad1-8be2ede7f107", "title": "Weekendwijsheid van Paul van Loon: \u2018Wees een kleuter\u2019", "url": "https://volkskrant.nl/mensen/weekendwijsheid-van-paul-van-loon-wees-een-kleuter~b208b9fa/", "summary": "Ik weet het van mezelf, en ik zie het in de tekeningen die kinderen mij opsturen: ontzettend veel kleuters die allemaal kleuren alsof ze Karel Appel zijn.\nVanaf ongeveer groep 5 denken de meeste kinderen dat ze binnen de lijntjes moeten tekenen, en daarmee verdwijnt hun onbevangenheid.\nEen keuze maken voor de rest van je leven.\nIk denk daarom dat het belangrijk is dat je in je jeugd vooral buiten de lijntjes blijft kleuren, en zo voorkomt dat je jezelf verloochent.\nDus toen was het een zwembad.", "paragraphs": ["Paul van Loon. Beeld Tuffcat Media", "Paul van Loon: \u2018Alle kinderen zijn kunstenaars, ze kunnen geweldig tekenen. Ik heb daar honderden bewijzen van gezien. Ik weet het van mezelf, en ik zie het in de tekeningen die kinderen mij opsturen: ontzettend veel kleuters die allemaal kleuren alsof ze Karel Appel zijn. Tot mijn spijt wordt deze grenzeloze creativiteit op jonge leeftijd afgeleerd. Vanaf ongeveer groep 5 denken de meeste kinderen dat ze binnen de lijntjes moeten tekenen, en daarmee verdwijnt hun onbevangenheid. De vormen en kleuren zijn niet meer vrij.", "Kinderen moeten al snel een richting kiezen, een advies volgen over hun toekomst. Een keuze maken voor de rest van je leven. Maar je weet nog niks. Zo cre\u00eber je bankdirecteuren die eigenlijk liever vissers waren geweest. Ik denk daarom dat het belangrijk is dat je in je jeugd vooral buiten de lijntjes blijft kleuren, en zo voorkomt dat je jezelf verloochent.", "Kleuters worden niet geremd door wat \u2018mooi\u2019 of \u2018goed\u2019 is. Ze maken gewoon een schilderij met dezelfde overtuiging waarmee Michelangelo het plafond van de Sixtijnse kapel beschilderde, maar dan nog vrijmoediger. De kunst voor volwassenen is om die onbevangenheid terug te vinden. Probeer eens als kind te tekenen, zonder in de patronen te denken die je aangeleerd zijn. Pak die pot pindakaas en smeer hem over de vloer. Als je lang genoeg wacht, word je vanzelf Wim T. Schippers. Of smijt een pot verf tegen de muur. Je ziet wel wat eruit komt. Mijn dochter kon het ook goed, vroeger. Ik zat haar bijvoorbeeld op de bank voor te lezen terwijl ze haar voeten op de poes liet rusten. \u2018Dat is een zwembad\u2019, zei ze, wijzend op de kat. Dus toen was het een zwembad. Als je goed naar kleuters kijkt, wordt alles mogelijk.\u2019"], "authors": ["Pieta Verhoeven"], "keywords": ["van", "loon", "die", "dat", "een", "en", "weekendwijsheid", "kleuter", "je", "ze", "ik", "zijn", "paul", "het", "wees"], "pubDate": "2020-09-18T13:00:25Z", "publicationId": "1a359314-37ee-33a8-8de7-301d3eb2ed28"}