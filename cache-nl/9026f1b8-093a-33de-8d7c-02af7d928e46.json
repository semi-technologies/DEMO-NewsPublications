{"id": "9026f1b8-093a-33de-8d7c-02af7d928e46", "title": "Franse rave op derde dag afgebroken: \u2018Schande voor ons land\u2019", "url": "https://www.parool.nl/wereld/franse-rave-op-derde-dag-afgebroken-schande-voor-ons-land~b187cf15/", "summary": "\u201cDeze bijeenkomst is een schande voor ons land, voor onze zorgverleners en voor al onze doden,\u201d zegt Florian Bachelier, een lokale bestuurder, op Twitter.\nOp beelden is een op technomuziek dansende menigte te zien, veelal zonder mondkapje.\nVolgens een regiobestuurder gaat het daarbij met name om het overtreden van de avondklok en het niet dragen van een mondkapje.\nHij zei dat er op het moment dat hij een persconferentie gaf, nog eens vierhonderd personen werden gecontroleerd.\nAanklagers hebben een onderzoek ingesteld naar de organisatie van het feest en het geweld tegen de hulpdiensten.", "paragraphs": ["Feestgangers in de hangar. Beeld AFP", "Dat meldt de regionale krant Ouest France. Op beelden is te zien hoe een cordon agenten het terrein benadert. Zaterdagochtend om 2.00 uur is de muziek uitgegaan. Daarna zou de organisatie de geluidsinstallatie ontmanteld hebben. Mensen die het terrein verlaten, krijgen een boete.", "Het feest leidde de afgelopen dagen tot grote ophef. \u201cDeze bijeenkomst is een schande voor ons land, voor onze zorgverleners en voor al onze doden,\u201d zegt Florian Bachelier, een lokale bestuurder, op Twitter.", "Tekst gaat verder onder tweet", "#Bretagne les gendarmes investissent le site de la rave pic.twitter.com/oM9TipsYkR \u2014 Samuel Nohra (@SamuelNohra) 2 januari 2021", "Emmanuelle Wargon, de Franse minister van huisvesting, spreekt van \u2018totaal onverantwoord gedrag\u2019 van de feestgangers. \u201cWe komen alleen uit deze crisis als iedereen verantwoordelijkheid neemt voor zichzelf en degenen die hen dierbaar zijn.\u201d", "2500 man", "De feestgangers hielden geen afstand van elkaar. Vrijdag zouden er ongeveer 2500 mensen aanwezig zijn geweest. Tegenover Franse media stelden ze toen dat het feest vandaag hervat zou worden, en misschien wel tot zondag of zelfs dinsdag zou duren. Op beelden is een op technomuziek dansende menigte te zien, veelal zonder mondkapje.", "Het feest begon op oudjaarsdag. Roseline Pr\u00e9vert, burgemeester van het 800 zielen tellende dorpje Lieuron, zei tegen de regionale krant Ouest France compleet overvallen te zijn geweest. \u201cWe zagen een stroom auto\u2019s aankomen, niemand kon iets doen. Het zou moeilijk zijn geweest om de confrontatie aan te gaan. Ze waren goed voorbereid, we zagen de klap niet aankomen.\u201d", "Ze sprak van een \u2018stressvolle sfeer\u2019. \u201cWe voelen ons alsof ons huis is binnengevallen. We zijn bang voor schade, ook al lijkt die voorlopig minimaal.\u201d", "Relletjes", "Het kwam tot relletjes. Een politieauto ging in vlammen op, andere voertuigen raakten beschadigd. Volgens de lokale overheid werden politiemensen met flessen en stenen bekogeld. Dat leidde tot lichte verwondingen.", "De gendarmerie noteert de gegevens van de feestgangers. Beeld AFP", "De feestgangers waren vanuit heel Frankrijk naar de verlaten hangars in het dorpje ten zuiden van de stad Rennes afgereisd. Ook zouden er mensen uit Belgi\u00eb, Spanje en Portugal zijn. De politie was nieuwjaarsdag met 150 mensen aanwezig en sloot de toegang naar het feestterrein af. Er werd in eerste instantie niet gekozen voor ontruiming van het terrein. Daarvoor was de menigte te groot, stelden de autoriteiten. Ook zou er geen sprake zijn van een acuut risico voor de deelnemers.", "Een deel van de Fransen eiste harder ingrijpen. \u201cTerwijl eerlijke burgers een boete krijgen voor het overschrijden van de avondklok met een paar minuten, capituleert de regering voor deze raveparty waar alle coronaregels worden overtreden,\u201d stelde Gilles Pennelle, een politicus uit Bretagne.", "Processen-verbaal", "De Franse politie heeft inmiddels meer dan 1200 processen-verbaal opgesteld, meldt G\u00e9rald Darmanin, de Franse minister van Binnenlandse Zaken. Van de personen die zijn geverbaliseerd, zouden er zo\u2019n achthonderd de coronavoorschriften hebben overtreden. Volgens een regiobestuurder gaat het daarbij met name om het overtreden van de avondklok en het niet dragen van een mondkapje.", "Daarnaast zijn er honderden beboet in verband met drugsgebruik. Hij zei dat er op het moment dat hij een persconferentie gaf, nog eens vierhonderd personen werden gecontroleerd.", "De organisatoren van de rave krijgen justitie mogelijk nog achter zich aan. Aanklagers hebben een onderzoek ingesteld naar de organisatie van het feest en het geweld tegen de hulpdiensten."], "authors": ["Sander Van Mersbergen"], "keywords": ["er", "zijn", "van", "voor", "en", "rave", "schande", "franse", "derde", "een", "afgebroken", "op", "land", "te", "het", "dag", "zou", "ons"], "pubDate": "2021-01-02T10:05:00Z", "publicationId": "a3002aeb-6d5a-3894-adcb-0212effbc567"}