{"id": "caff865a-f392-3927-a1fb-a7105a672fbb", "title": "Welke rol speelde Amsterdam in de opkomst van xtc?", "url": "https://www.parool.nl/ps/welke-rol-speelde-amsterdam-in-de-opkomst-van-xtc~bee2b6d6/", "summary": "1987, opening RoXY, Singel 465-467Zoals bier is gelieerd aan een bruine kroeg, zo houdt xtc verband met de dancescene.\nZo werd het Amsterdamse ID&T in 2014 voor 100 miljoen euro verkocht aan het Amerikaanse SFX Entertainment.\n\u201cAanhangers van de Bhagwan, sannyasins, dansten er op blote voeten, en op xtc.\u201dDie \u2018vrijheid, blijheid\u2019 tekent de beginjaren van het roes\u00admiddel.\nHet belang van de volksgezondheid telt zwaarder dan het bestrijden van de \u2013 dan nog \u2013 beperkte criminaliteit.\nGevaarlijke pillen verdwenen zo van de markt.\u201dHet is een van de redenen waarom er in Nederland relatief weinig overlijdensgevallen door xtc zijn vastgesteld.", "paragraphs": ["Beeld Laura van der Bijl", "1. 1984, discotheek Armageddon in de Rozenstraat", "Dj Joost van Bellen krijgt een zakje poeder in discotheek Armageddon in de Rozenstraat. Het is MDMA, het \u00adbestanddeel in xtc dat zorgt voor saamhorigheid, verbondenheid en warmte. Van Bellen krijgt het spul van iemand die contacten heeft bij de Bhagwanvereniging.", "De dj stopt het bittere poeder in z\u2019n mond, maar hij heeft veel speed op en voelt zich alleen wat waziger worden. Pas als hij later bij twee Deense vriendinnen thuis de MDMA nog eens probeert, merkt hij het sociale welbehagen dat het poeder in Bhagwankringen zo geliefd maakt.", "\u201cXtc is in 1912 door de Duitse farmaceut Merck ontwikkeld als bloedstollingsmiddel,\u201d zegt Philippus Zandstra, die met Wietse Pottjewijd een even doorwrocht als toegankelijk boek schreef over de drug. Als stollingsmiddel wilde het niet vlotten, maar in de Verenigde Staten werd in \u00adtherapeutische setting driftig met patentnummer 274350 ge\u00ebxperimenteerd, zoals eerder ook gebeurde met lsd.", "Op die wijze komt ook \u2018de Pendelaar\u2019 in contact met xtc. \u201cVoor het boek spraken we met een voormalige Nederlandse psychiatrisch verpleegkundige die bij de Amerikaanse tak van de Bhagwan verbleef,\u201d zegt Pottjewijd. In het boek heet hij \u2018de Pendelaar\u2019, omwille van anonimiteit.", "De Pendelaar nam het middel halverwege de jaren tachtig mee naar Nederland voor therapeutische avonden. Het werd ook gebruikt in Zorba the Buddha, de Bhagwan\u00addiscotheek op de Oudezijds Voorburgwal 216.", "Beeld laura van der Bijl", "2. 1987, opening RoXY, Singel 465-467", "Zoals bier is gelieerd aan een bruine kroeg, zo houdt xtc verband met de dancescene. Meer dan een miljoen Ne\u00adderlanders en wereldwijd meer dan 20 miljoen mensen hebben ooit een xtc-pil geslikt, vaak op een dancefeest.", "Die ontwikkeling ging hand in hand met de professionalisering van de dancesector. Zo werd het Amsterdamse ID&T in 2014 voor 100 miljoen euro verkocht aan het Amerikaanse SFX Entertainment.", "In Nederland is de RoXY \u2013 met dj Van Bellen \u2013 een van de pioniers van bonte dansavonden met elektronische \u00admuziek, maar de connectie tussen xtc en de dansvloer is voor het eerst gemaakt in de Zorba, zegt Pottjewijd. \u201cAanhangers van de Bhagwan, sannyasins, dansten er op blote voeten, en op xtc.\u201d", "Die \u2018vrijheid, blijheid\u2019 tekent de beginjaren van het roes\u00admiddel. Producenten en gebruikers trekken gezamenlijk op. Zo wordt een fietsenstalling nabij de RAI \u2013 \u2018het adres moet geheim blijven\u2019 \u2013 omgebouwd tot woonhuis en laboratorium. Het is daar de zoete inval, een plek waar dealers, kunstenaars en feestnummers elkaar ontmoeten. \u00adHerman Brood en Jules Deelder komen er Risk spelen.", "In juridische zin eindigt het feest in 1988. In dat jaar komt xtc in Nederland op de Opiumlijst en is het officieel ver\u00adboden. Maar net als met cannabis duikt de politie er aanvankelijk niet vol bovenop. Het belang van de volksgezondheid telt zwaarder dan het bestrijden van de \u2013 dan nog \u2013 beperkte criminaliteit.", "\u201cToonbeeld hiervan is bijvoorbeeld het Amsterdamse Adviesburo Drugs, van August de Loor,\u201d zegt Pottjewijd. \u201cHoewel xtc verboden was, konden mensen op feesten hun pillen laten testen. Gevaarlijke pillen verdwenen zo van de markt.\u201d", "Het is een van de redenen waarom er in Nederland relatief weinig overlijdensgevallen door xtc zijn vastgesteld. Jellinek meldt vanaf de jaren tachtig tot 2018 \u2018slechts\u2019 92 \u00addoden, al worden de cijfers vertroebeld door soms \u00adonduidelijke doodsoorzaken. Het aantal jaarlijkse sterfgevallen door tabak (20.000) en alcohol (1900, meting 2017) is in elk geval vele malen hoger (cijfers Trimbos).", "Voor sommigen is een xtc-pil echter ronduit gevaarlijk. Een \u00e0 twee procent van de bevolking heeft een genetische variatie waardoor MDMA niet goed wordt afgebroken, zei Trimbos-onderzoeker Tibor Brunt in 2016 in Het Parool. \u201cE\u00e9n pil kan acute gezondheidsrisico\u2019s veroorzaken: verhoogde hartslag, verhoogde bloeddruk en stijging van de lichaamstemperatuur. Aan \u00e9\u00e9n pil kunnen die mensen overlijden, zeker als daar steeds meer MDMA in zit, zoals de cijfers laten zien. Aan \u00e9\u00e9n biertje, \u00e9\u00e9n sigaret of \u00e9\u00e9n joint overlijdt niemand.\u201d", "Beeld laura van der Bijl", "3. 1999, inval bij Metrovest aan de Petroleum\u00adhavenweg in Westpoort", "Het was volgens mensen van justitie \u2018de V&D\u2019 van de synthetische industrie: alles voor de vervaardiging van xtc was te koop bij het Amsterdamse Metrovest \u2013 drukcilinders, drukhouders, pillenmachines.", "\u201cMetrovest was een bedrijf van Robert Hollemans, een principi\u00eble autodidact die zijn chemische kennis bijspijkerde met boeken uit de universiteitsbibliotheek,\u201d zegt Zandstra. Hollemans kende de wetgeving en de chemische wereld daarachter, en hij speelde jarenlang een kat- en-muisspel met justitie. Na de inval belandde hij bijna drie jaar achter de tralies.", "De inval bij Metrovest werd geco\u00f6rdineerd door de Unit Synthetische Drugs (USD), een landelijke eenheid die hulp kreeg van bijvoorbeeld de Fiod en de Geneeskundige Inspectiedienst. De unit werd in 1996 opgericht om de xtc-criminaliteit te bestrijden. Xtc was een gigantisch Nederlands exportproduct geworden, en Frankrijk en later ook de Verenigde Staten oefenden druk uit op de regering.", "Na jaren van gebrek aan focus bij politie en justitie groeide de USD uit tot een tamelijk succes: in 1998 werden er 35 synthetische drugslabs opgerold en 1,1 miljoen pillen in beslag genomen. In 2000 ging het om 5,5 miljoen pillen. Twee jaar later (2002) werden er 43 labs ontmanteld.", "Vooral in Brabant en Zuid-Limburg, waar in de jaren zestig en zeventig al illegale amfetaminelabs stonden, is de vangst van de USD groot. Zo werd ook duidelijk dat een reeks on\u00adopgeloste liquidaties in Zuid-Nederland halverwege de \u00adjaren negentig samenhing met de criminaliteit rondom xtc. \u201cDe georganiseerde misdaad rond xtc was veel groter en gewelddadiger dan justitie aanvankelijk bevroedde,\u201d aldus Zandstra.", "De USD verdween echter weer van het toneel. Door reorganisaties bij de politie kwam er rond 2006 een einde aan de unit. Daarmee ging veel kennis verloren. Toch lukte het dankzij een internationale samenwerking wel om de aanvoer van de grondstof voor MDMA vanuit China aan banden te leggen.", "Lang duurde dat succes niet: rond 2010 vonden Nederlandse producenten een manier om de grondstof op eigen bodem te produceren. Die vondst maakte de xtc-productie professioneler en groter dan ooit tevoren. In hoeverre \u00adcrimineel xtc-geld doorsijpelt in de reguliere economie, weet niemand. Een ander bijeffect is een enorme toename van drugsafval.", "Beeld laura van der Bijl", "4. 2019, experiment met MDMA als geneesmiddel, ARQ Nationaal Psychotraumacentrum, Diemen", "Via de spectaculaire omweg langs de dancescene en de justiti\u00eble keten is xtc in Nederland teruggekeerd naar het prille begin: het psychiatrische circuit. Voortgedreven door initiatieven vanuit de Verenigde Staten wordt onderzocht of de invloed van MDMA kan helpen bij de behandeling van mensen met een posttraumatische stoornis.", "Wetenschappelijk onderzoek toont aan dat MDMA-therapie \u2018extreem effectief\u2019 is bij de behandeling van mensen met een posttraumatische stressstoornis (PTSS), zei Eric Vermetten vorig jaar in Het Parool. De kolonel-psychiater bij Defensie en bijzonder hoogleraar aan het Leids Universitair Medisch Centrum (LUMC) voert in samenwerking met het ARQ Nationaal Psychotrauma Centrum onderzoek uit bij Nederlandse pati\u00ebnten. Of het hier net zo effectief is als elders, is nog niet bekend.", "MDMA-therapie zorgt ervoor dat pati\u00ebnten eenvoudiger bij opgesloten gevoelens komen, aldus Vermetten. Onder invloed van het middel kunnen ze met speciaal opgeleide therapeuten de ervaringen bespreken die ze normaliter wegdrukken. Dat werkt heilzaam, omdat het brein de \u00adtraumatische herinnering als het ware herschrijft in een minder angstige versie, waardoor PTSS-symptomen als herbeleving van het trauma, hyperalertheid en slecht slapen verdwijnen. Vanuit de geneeskunde lonkt legalisering van MDMA.", "Of xtc ook als partydrug wordt gelegaliseerd? Zandstra en Pottjewijd, die zelf allebei weleens een pil slikten, zien voordelen, maar ook praktische bezwaren. \u201cDe schade voor de volksgezondheid is relatief klein, terwijl de resultaten van de war on drugs niet indrukwekkend zijn,\u201d aldus Zandstra.", "Zo gaat zo\u2019n zeventig procent van de recherchetijd op aan drugsgerelateerde zaken, terwijl de xtc steeds hogere doseringen MDMA bevat en de prijs per pil daalde van vijftien euro naar vijf.", "Tegelijkertijd is het middel niet zonder gevaar en werkt legalisering beter in een internationale context. \u201cCannabis kan in dat opzicht als voorbeeld dienen. In de Verenigde Staten is het gebruik in sommige staten al gelegaliseerd, met een zeer winstgevende economische ontwikkeling als gevolg,\u201d aldus Pottjewijd. \u201cMaar de ervaring leert dat het in politieke zin beter verkoopt om hard op te treden tegen drugs dan te pleiten voor legalisering.\u201d", "Philippus Zandstra (links) en Sietse Pottjewijd (rechts). Beeld Titia Hahne", "Philippus Zandstra en Sietse Pottjewijd: XTC \u2013 Een biografie. Querido Fosfor, \u20ac22,50 (papieren uitgave), \u20ac11,99 (e-book)."], "authors": ["Jop Van Kempen"], "keywords": ["van", "opkomst", "amsterdam", "bij", "welke", "als", "speelde", "het", "op", "met", "xtc", "een", "rol", "en", "aan"], "pubDate": "2020-12-04T11:45:56+01:00", "publicationId": "a3002aeb-6d5a-3894-adcb-0212effbc567"}