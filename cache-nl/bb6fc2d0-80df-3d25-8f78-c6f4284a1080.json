{"id": "bb6fc2d0-80df-3d25-8f78-c6f4284a1080", "title": "Action opent alle winkels ondanks lockdown: ongeveer 40 procent van de omzet zou behaald worden met essenti\u00eble artikelen", "url": "https://www.dvhn.nl/extra/Action-opent-alle-winkels-ondanks-lockdown-ook-Wibra-overweegt-de-deuren-weer-te-heropenen-26291970.html", "summary": "De ruim vierhonderd winkels van Action in Nederland openen vanaf vanmiddag toch weer hun deuren voor klanten.\nDe keten verklaart ondanks de maandag afgekondigde lockdown open te mogen, omdat ongeveer 40 procent van de omzet behaald wordt met essentieel geachte artikelen.\nDe Rijksoverheid hanteert de grens van 30 procent omzet uit bijvoorbeeld voedingsmiddelen, wc-papier en zeep voor het wel of niet moeten sluiten van winkels.\nAlleen het deel met essenti\u00eble producten van winkels mag dan openblijven.\nAction, dat ook veel non-foodartikelen verkoopt, zal de overige producten uit het assortiment afschermen.", "paragraphs": ["De ruim vierhonderd winkels van Action in Nederland openen vanaf vanmiddag toch weer hun deuren voor klanten. Die kunnen bij de budgetketen uitsluitend terecht voor producten die als essentieel worden beschouwd, zoals schoonmaakmiddelen, hygi\u00ebneproducten en etenswaren.", "De keten verklaart ondanks de maandag afgekondigde lockdown open te mogen, omdat ongeveer 40 procent van de omzet behaald wordt met essentieel geachte artikelen. De Rijksoverheid hanteert de grens van 30 procent omzet uit bijvoorbeeld voedingsmiddelen, wc-papier en zeep voor het wel of niet moeten sluiten van winkels.", "Alleen het deel met essenti\u00eble producten van winkels mag dan openblijven. Action, dat ook veel non-foodartikelen verkoopt, zal de overige producten uit het assortiment afschermen. Volgens een woordvoerster kunnen filialen artikelen uit deze categorie ook niet stiekem verkopen, omdat ze niet te scannen zijn in kassasystemen.", "Hema", "Ook de Hema blijft open voor \u2018essenti\u00eble producten\u2019, zoals babyspullen, taart, worst en koffie. De kleding, woonspullen en cadeautjes kun je alleen nog online bestellen, werd gisteren bekend. ,,We zijn de grootste banketbakker van Nederland. Het zou gek zijn als we dicht zouden gaan\u201d, aldus Hema-woordvoerder Frederike van Urk. ,,Er stonden 2000 bestelde taarten klaar om afgehaald te worden.\u201d", "Het wordt geen funshopping, waarschuwt Van Urk. ,,Het zal er ook niet gezellig uitzien in de winkels, met die afgezette delen. Het worden geen vrolijke winkels. Maar je kunt wel een taart meenemen om de boel thuis op te vrolijken.\u201d"], "authors": [], "keywords": ["zou", "van", "ondanks", "uit", "niet", "voor", "winkels", "het", "te", "procent", "worden", "producten", "opent", "en", "met", "ongeveer", "omzet", "zijn"], "pubDate": null, "publicationId": "bb59becc-5bf6-3c6d-8cdd-d41716890d16"}