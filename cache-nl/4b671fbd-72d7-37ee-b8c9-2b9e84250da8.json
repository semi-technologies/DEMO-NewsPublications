{"id": "4b671fbd-72d7-37ee-b8c9-2b9e84250da8", "title": "In de Kunsthal vieren ze de thuisisolatie met tompoes", "url": "https://trouw.nl/cultuur-media/in-de-kunsthal-vieren-ze-de-thuisisolatie-met-tompoes~bc39f2f6/", "summary": "Lege caf\u00e9terrassenLoes van Duijvendijk koos voor de verstilling van het stadslandschap: ze fotografeerde lege caf\u00e9terrassen, gesloten winkels en marktkramen, werkloze stoeltjes van een fastfoodketen, afgeplakt met rood-witte tape.\nIn gedetailleerde zwart-witbeelden toont hij de maaltijdbezorger met mondkapje, de supermarktmedewerkster met een waarschuwend hesje \u2013 houd 1,5 meter afstand \u2013 en het hokje van de buschauffeur, ook al afgezet met rood-witte tape.\n\u2018Blijf thuis\u2019 is het devies dat ook fotograaf Willem de Kam moest volgen, toen zijn partner met het virus besmet raakte.\nMet als troost een tompoes met slagroom \u00e9n een glaasje sinaasappelsap.\nLees ook:Normaal hebben we 17 miljoen voetbalcoaches, dankzij corona hebben we 17 miljoen historiciWe ervaren dit coronatijdperk als een historisch moment.", "paragraphs": ["Hoe breng je de coronacrisis in beeld? Die vraag kwam in veel hoofden op, ook in de musea. Zo exposeert het Haags Historisch Museum sinds kort de \u2018coronacollectie\u2019, samengesteld uit inzendingen van stadsbewoners. En in de Rotterdamse Kunsthal opent morgen \u2018Stil leven\u2019, een kleine fototentoonstelling over de impact van de pandemie op het dagelijks leven.", "Van maart tot mei trokken zes jonge fotografen met hun camera\u2019s door de havenstad om deze \u2018dan al historische situatie\u2019 ieder in twaalf foto\u2019s vast te leggen, in opdracht van de Stichting Droom en Daad. Het resultaat verschijnt ook in boekvorm als \u2018Stil leven \u2013 still life\u2019 (uitgeverij Hannibal Books, 39,50 euro).", "Lege caf\u00e9terrassen", "Loes van Duijvendijk koos voor de verstilling van het stadslandschap: ze fotografeerde lege caf\u00e9terrassen, gesloten winkels en marktkramen, werkloze stoeltjes van een fastfoodketen, afgeplakt met rood-witte tape. Foto\u2019s die nu al voelen als verleden tijd: zo leeg als in het begin van de lockdown zijn de straten allang niet meer.", "Marwan Magroun richtte zijn lens op mensen met essenti\u00eble beroepen. In gedetailleerde zwart-witbeelden toont hij de maaltijdbezorger met mondkapje, de supermarktmedewerkster met een waarschuwend hesje \u2013 houd 1,5 meter afstand \u2013 en het hokje van de buschauffeur, ook al afgezet met rood-witte tape. Ze roepen verwondering op: hoe normaal zijn we deze taferelen inmiddels al gaan vinden.", "Ook het leven binnen vier muren inspireerde verschillende fotografen. \u2018Blijf thuis\u2019 is het devies dat ook fotograaf Willem de Kam moest volgen, toen zijn partner met het virus besmet raakte. Twee weken zaten ze in thuisisolatie, ieder in andere ruimtes, apart van elkaar. Met als troost een tompoes met slagroom \u00e9n een glaasje sinaasappelsap.", "Lees ook:", "Normaal hebben we 17 miljoen voetbalcoaches, dankzij corona hebben we 17 miljoen historici", "We ervaren dit coronatijdperk als een historisch moment. Daarom schieten de initiatieven om deze tijd in foto\u2019s, dagboeken en filmpjes te vangen als paddenstoelen uit de grond. Maar waar heeft de historicus van de toekomst behoefte aan?"], "authors": ["Iris Pronk"], "keywords": ["van", "als", "tompoes", "het", "op", "met", "zijn", "thuisisolatie", "ze", "een", "en", "kunsthal", "ook", "al", "vieren"], "pubDate": "2020-12-09T01:00:54+01:00", "publicationId": "b66cd8e4-4294-3571-bcd7-e490527f1a48"}