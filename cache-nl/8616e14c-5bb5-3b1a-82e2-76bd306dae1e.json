{"id": "8616e14c-5bb5-3b1a-82e2-76bd306dae1e", "title": "Aardige mannen, die Clooney en die Hoekstra, zo lezen we in JFK", "url": "https://volkskrant.nl/cultuur-media/aardige-mannen-die-clooney-en-die-hoekstra-zo-lezen-we-in-jfk~b9ec8883/", "summary": "Goed haar, verleidelijk lachje, prima baard en een zwart pak met zwart overhemd: acteur en regisseur George Clooney ziet er gelikt uit, op de cover van mannenblad JFK.\n\u2018Zelf een beetje slordig mijn haar millimeteren en een oudemannenbaard laten staan\u2019.\nHet begin van het interview met Jorrit Niels: \u2018Hey man!\nIn het interview met Jean-Paul Heck gaat de zanger geen onderwerp uit de weg.\n\u2018Boudewijn neemt het me nog altijd kwalijk.\u2019 De Nijs vertelt het met een schaterlach.", "paragraphs": ["Goed haar, verleidelijk lachje, prima baard en een zwart pak met zwart overhemd: acteur en regisseur George Clooney ziet er gelikt uit, op de cover van mannenblad JFK. Trots wordt een exclusief interview aangekondigd. De uitgelichte uitspraak op de cover: \u2018Ik wil vooral herinnerd worden om het werk dat ik doe voor mensenrechten.\u2019", "De aanleiding voor het \u2018een-op-eeninterview vanuit zijn huis in Los Angeles\u2019 is Clooneys zevende speelfilm, The Midnight Sky. Die film, aangekondigd als \u2018dystopisch\u2019, is later deze maand te zien op Netflix. De transformatie naar de volstrekt niet ijdele hoofdpersoon, een wetenschapper in het Noordpoolgebied, ging Clooney naar eigen zeggen makkelijk af. \u2018Zelf een beetje slordig mijn haar millimeteren en een oudemannenbaard laten staan\u2019.", "Aardige man, George Clooney. Het begin van het interview met Jorrit Niels: \u2018Hey man! Hoe is het daar in Nederland, zit je een beetje veilig daar?\u2019", "In het lange interview is Clooney de goodguy, met opmerkingen over maatschappelijke kwesties en de tijdgeest waar niets op aan te merken is. Hij gelooft in de weerbaarheid en kracht van de mens. \u2018We zijn hier eerder geweest. We komen hieruit en overleven dit.\u2019", "JFK is voor mannen, for great men zelfs, zoals de ondertitel aangeeft. Vrouwen zijn vrijwel afwezig. Tot de grote mannen moet volgens de redactie waarschijnlijk ook Wopke Hoekstra worden gerekend. De minister van Financi\u00ebn is \u2018openhartiger dan ooit\u2019, is de toezegging, maar in het interview houdt hij zich behoorlijk gedeisd.", "Aardige man ook trouwens, Hoekstra. \u2018Wat ik altijd ontwapenend vind, is als ik in de supermarkt door oudere dames word benaderd die zeggen dat ik wel voldoende tijd moet maken voor mijn kinderen, of aan mijn slaap moet denken.\u2019", "Hoekstra springt niet uit de band, voor zover bekend. In sportwinkels voelt hij de behoefte om veel te kopen, maar hij kan zich beheersen. En op de vraag waar hij zich misselijk aan kan eten: \u2018Drop. Alle soorten drop.\u2019", "Nee, dan Rob de Nijs. In het interview met Jean-Paul Heck gaat de zanger geen onderwerp uit de weg. Openhartig spreekt hij over de ziekte die hem trof, parkinson. Desondanks: \u2018Ik ben nog altijd een heel tevreden mens.\u2019", "De leukste onthulling van de zanger is dat hij ooit Boudewijn de Groot heeft leren drinken. \u2018Boudewijn neemt het me nog altijd kwalijk.\u2019 De Nijs vertelt het met een schaterlach."], "authors": ["Paul Onkenhout"], "keywords": ["van", "die", "een", "en", "zo", "mannen", "hoekstra", "ik", "met", "aardige", "jfk", "clooney", "interview", "op", "voor", "hij", "het", "lezen"], "pubDate": "2020-12-09T15:10:20Z", "publicationId": "1a359314-37ee-33a8-8de7-301d3eb2ed28"}