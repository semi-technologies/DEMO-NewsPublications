{"id": "87513227-26fd-33f3-a332-73685b3f323f", "title": "Dit zijn de vijf opvallendste tv-programma\u2019s die het nieuwe jaar ons brengt", "url": "https://volkskrant.nl/kijken/dit-zijn-de-vijf-opvallendste-tv-programma-s-die-het-nieuwe-jaar-ons-brengt~b93945b6/", "summary": "\u2018Het ongenoegen over de maatregelen, werknemers in gele hesjes, dat allemaal is deel van het grote verhaal over sociaal ondernemerschap.\n\u2018Het leek vooral te gaan om het Chinese imago.\u2019 Zo cre\u00eberde dit crisisjaar ook kansen voor programmamakers als Kuijpers.\nDe enige verbindende factoren zijn een straat en een koerier, die in elke aflevering een rol speelt.\nMaar het nieuwe huis bleek een meer beklemmende omgeving, wat beter bij de psychologie van het hoofdpersonage past.\nBeeld NTRDe strijd om het BinnenhofPolitiek verslaggever Wouke van Scherrenburg (74) komt al jarenlang op het Binnenhof.", "paragraphs": ["De wasstraat", "De wasstraat (Human) is een vijfdelige documentaireserie over een wasstraat in Deventer, waar mensen werken die vanwege een beperking of andere problematiek moeilijk aan werk kunnen komen. De serie portretteert zes werknemers, \u2018rapper\u2019 Maurice (21), de ontwapenende Tim (29), de denker Vincent (36), \u2018papa\u2019 Patrick (48), de Syrische Abdul (20) en de Eritrese vluchteling Denay (20), en de eigenaar van de wasstraat Martin Kniest (47). Maker Jeroen Klinkers (43) ging in mei door met draaien en zo werd corona onderdeel van de serie. \u2018Het ongenoegen over de maatregelen, werknemers in gele hesjes, dat allemaal is deel van het grote verhaal over sociaal ondernemerschap. Ook de reacties van Abdul en Denay op de \u2018crisis\u2019 past daarbij. Zij relativeren corona, want net als de andere mannen van de wasstraat hebben ze al veel ellende in hun leven meegemaakt. De wasstraat is net een minimaatschappij: alle menselijke worstelingen zie je op individuele schaal terug.\u2019", "De wasstraat is vanaf 4/1 elke dag om 19:20 uur te zien op NPO 2.", "De wasstraat.", "De wereld van de Chinezen", "In De wereld van de Chinezen (VPRO) reist Ruben Terlou naar zeven landen om te onderzoeken wat de daar wonende Chinezen drijft en wat hun aanwezigheid teweegbrengt bij de lokale bevolking. \u2018De pandemie was in die zin een geluk bij een ongeluk\u2019, zegt Wiesje Kuijpers, researcher van het programma. Kuijpers zag hoe Chinese vrijwilligers hielpen met het coronavrij maken van scholen, om dat vervolgens groot uit te meten in de Italiaanse media. \u2018Het leek vooral te gaan om het Chinese imago.\u2019 Zo cre\u00eberde dit crisisjaar ook kansen voor programmamakers als Kuijpers. \u2018Als maker heb ik geleerd dat wanneer de omstandigheden ineens veranderen, je niet rigide moet vasthouden aan je plan. Door mee te bewegen vind je nieuwe en vaak zelfs betere verhalen.\u2019", "De wereld van de Chinezen is vanaf zondag 10/1 wekelijks om 20.20 te zien op NPO 2.", "Documentairemaker Ruben Terlou schrok van wat hij tegenkwam tijdens het maken van zijn nieuwe serie, vertelde hij in een interview met de Volkskrant.", "De wereld van de Chinezen. Beeld VPRO", "Reisgen\u00f8ten", "Een reisprogramma in coronatijd? Klinkt haast onmogelijk, maar producent Floris Venneman (34) besloot het toch erop te wagen met Reisgen\u00f8ten (ONS). Dieuwertje Blok bezoekt in zes afleveringen de mooiste plekken van Denemarken, samen met verschillende BN\u2019ers, onder wie Leontien van Moorsel, Ronald Giphart en Twan Huys. \u2018Creativiteit was dit jaar belangrijker dan ooit. Toen we naar Denemarken vertrokken, hebben we verschillende scenario\u2019s bedacht. Een scenario was bijvoorbeeld het huren van een negenpersoonsbusje, als vliegen niet mogelijk zou zijn.\u2019 Als Venneman een ding heeft geleerd dan is het meer tot de kern van een programma te komen.\u2018 Het minder groots en meeslepend produceren neem ik mee voor volgende producties. Reisprogramma\u2019s hoeven zich niet op veel verschillende locaties af te spelen, de gesprekken kunnen meer centraal staan.\u2019", "Reisgen\u00f8ten is elke zaterdag om 20:30 uur te zien op ONS.", "Twan Huys en Dieuwertje Blok in Reisgen\u00f8ten. Beeld ONS", "Onze straat", "Regisseur Michael Middelkoop (33) kreeg vanwege de lockdown in maart ineens zes maanden extra om over zijn script van Cronos na te denken, een van de afleveringen van de dramaserie Onze straat (NTR). Elke aflevering van de serie staat op zichzelf en is gemaakt door een ander team. De enige verbindende factoren zijn een straat en een koerier, die in elke aflevering een rol speelt. Middelkoop had nu de mogelijkheid zijn script te herschrijven en te verbeteren. \u2018Dit jaar was een grote uitdaging, maar ik heb geleerd dat alles een nieuwe kans kan zijn. Vanwege corona waren we onze eerste locatie kwijt. Maar het nieuwe huis bleek een meer beklemmende omgeving, wat beter bij de psychologie van het hoofdpersonage past. Hij zit vast binnen de muren van zijn eigen gedachten en binnen zijn benauwde huis.\u2019", "Onze straat is vanaf 8/1 elke vrijdag om 21.35 uur te zien op NPO 3.", "Onze straat. Beeld NTR", "De strijd om het Binnenhof", "Politiek verslaggever Wouke van Scherrenburg (74) komt al jarenlang op het Binnenhof. Toch leerde ze tijdens haar presentatie van de zevendelige geschiedkundige serie De strijd om het Binnenhof een nieuwe kant kennen. \u2018Het is en was altijd een strijdtoneel, maar vroeger gebeurde dit veel bloeddorstiger, met meer martelingen en onthoofdingen dan nu.\u2019 Sc\u00e8nes uit die geschiedenis worden ook nagespeeld door acteurs als Pierre Bokma, Lies Visschedijk, Minne Koole en Gijs Scholten van Aschat. Ze vond haar gesprekken ook spannend. \u2018Ik zit natuurlijk wel in de risicogroep. Soms zette ik opnamen stop, omdat degene die ik interviewde te dichtbij kwam.\u2019 Wat haar vooral bijblijft van de serie is de strijdvaardigheid van mensen die het beste voor het land wilden, zoals Johan Rudolf Thorbecke, die streed voor een Nederlandse grondwet. \u2018Ik zie dat nu ook terug bij Pieter Omtzigt en Renske Leijten in de toeslagenaffaire. Het is hoopgevend dat er altijd mensen waren en zullen zijn die tegen onrechtvaardigheid vechten.\u2019", "De strijd om het Binnenhof is vanaf 8 januari elke vrijdag te zien om 22.10 uur op NPO 2.", "Wouke van Scherrenburg in De strijd om het Binnenhof. Beeld Wim Kluvers"], "authors": ["Zo\u00eb Spaaij"], "keywords": ["ik", "zijn", "van", "opvallendste", "tvprogrammas", "jaar", "en", "nieuwe", "een", "om", "dit", "te", "op", "het", "vijf", "die", "ons"], "pubDate": "2021-01-03T19:00:11Z", "publicationId": "1a359314-37ee-33a8-8de7-301d3eb2ed28"}