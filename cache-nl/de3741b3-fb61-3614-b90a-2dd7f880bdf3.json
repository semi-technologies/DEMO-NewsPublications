{"id": "de3741b3-fb61-3614-b90a-2dd7f880bdf3", "title": "Groenewegen wacht twee rechtszaken vanwege crash Polen", "url": "https://www.parool.nl/sport/groenewegen-wacht-twee-rechtszaken-vanwege-crash-polen~bc05659e/", "summary": "De zaak van Jakobsen - die nog moet worden aangespannen - zou dienen in Nederland.\nJakobsen raakte zwaargewond en heeft nog zeker maanden nodig om te herstellen.\nNegen maanden schorsingDe tuchtcommissie van de internationale wielerfederatie UCI legde Groenewegen woensdag een schorsing van negen maanden op.\nDe UCI meldde dat Groenewegen heeft toegegeven dat hij van zijn lijn was afgeweken en een overtreding van de UCI-reglementen heeft begaan.\nGroenewegen werkte mee aan het onderzoek en heeft de schorsing tot 7 mei geaccepteerd.", "paragraphs": ["De foto van de crash. Links vooraan gaat Groenewegen (geel-zwart) naar de grond na zijn botsing met Jakobsen, links erachter. Beeld AP", "Dat melden Belgische media. De zaak van Jakobsen - die nog moet worden aangespannen - zou dienen in Nederland. De andere zaak speelt in Polen, waar wielerploeg Deceuninck\u2013Quick-Step in samenwerking met verzekeraar Europ Assistance een klacht heeft ingediend bij de rechtbank.", "Beide zaken draaien om een schadevergoeding. Wanneer de partijen in de rechtbank moeten verschijnen, is nog onbekend. \u201cWanneer de zaak voorkomt weten we niet,\u201d zegt ploegleider Patrick Lefevere. \u201cZoals in de meeste juridische kwesties wordt dat wellicht iets van de langere termijn.\u201d", "In de sprint van de eerste etappe in de Ronde van Polen reed Groenewegen zijn landgenoot Jakobsen de hekken in. Jakobsen raakte zwaargewond en heeft nog zeker maanden nodig om te herstellen.", "Negen maanden schorsing", "De tuchtcommissie van de internationale wielerfederatie UCI legde Groenewegen woensdag een schorsing van negen maanden op. De UCI meldde dat Groenewegen heeft toegegeven dat hij van zijn lijn was afgeweken en een overtreding van de UCI-reglementen heeft begaan.", "\u201cIk volg het nieuws van Fabio\u2019s herstel op de voet. Ik kan alleen maar hopen dat hij op een dag weer volledig zal kunnen terugkeren,\u201d zei Groenewegen toen het nieuws van zijn schorsing bekend werd.", "Groenewegen werkte mee aan het onderzoek en heeft de schorsing tot 7 mei geaccepteerd. \u201cDoor de disciplinaire zaak met de UCI af te ronden wordt duidelijkheid gecre\u00eberd en dat stelt mij in de gelegenheid weer vooruit te kijken. Daar ben ik blij om, ook al is 7 mei nog ver weg.\u201d"], "authors": ["Sam De Graaff"], "keywords": ["groenewegen", "van", "heeft", "polen", "rechtszaken", "nog", "twee", "zijn", "crash", "wacht", "een", "jakobsen", "dat", "en", "zaak", "vanwege"], "pubDate": "2020-11-13T10:51:00+01:00", "publicationId": "a3002aeb-6d5a-3894-adcb-0212effbc567"}