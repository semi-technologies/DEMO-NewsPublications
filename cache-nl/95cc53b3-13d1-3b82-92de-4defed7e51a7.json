{"id": "95cc53b3-13d1-3b82-92de-4defed7e51a7", "title": "\u2019Het woord kanker wil ik niet horen, al helem\u00e1\u00e1l niet in de stiltecoup\u00e9\u2019", "url": "https://www.telegraaf.nl/vrouw/1130382229/het-woord-kanker-wil-ik-niet-horen-al-helemaal-niet-in-de-stiltecoupe", "summary": "Wat de reden ook is, in een stiltecoup\u00e9 is het \u2013 zoals de naam al zegt \u2013 gewoon STIL.\nIn de eerste 30 seconden dat ik bij die jongens in de coup\u00e9 zat, heb ik wel vijf keer het woord \u2019kanker\u2019 voorbij horen komen.\nEn niet omdat de oma van een van hen die vreselijke ziekte had, maar \u2018gewoon\u2019 als bijvoeglijk naamwoord.\nIk wil dat woord \u00fcberhaupt niet op die manier horen, en al helem\u00e1\u00e1l niet in de stiltecoup\u00e9.\nMisschien moet ik maar gewoon accepteren dat ik nooit in volledige rust in de stiltecoup\u00e9 kan zitten.", "paragraphs": ["Een stiltecoup\u00e9 is er niet voor niks. Er zitten werkende, slapende, lezende mensen in of mensen die even tot rust willen komen zonder afleiding om hen heen. Wat de reden ook is, in een stiltecoup\u00e9 is het \u2013 zoals de naam al zegt \u2013 gewoon STIL. Het klinkt zo makkelijk, maar negen van de tien keer dat ik me daar bevind, zijn er mensen die de rust verstoren. Waarom?!", "Treiteren", "Zo zat ik afgelopen week in de stiltecoup\u00e9 onderweg naar huis nog even wat laatste werkdingen door te nemen. Twee jongens kwamen binnenlopen van \u2013 ik gok \u2013 een jaar of achttien. En jawel, ze waren nog geen tien seconden in de coup\u00e9 en begonnen luid te praten over van alles en nog wat. Daar bleef het helaas niet bij. Ze zetten ook nog eens keiharde rapmuziek aan. De stoom kwam nog net niet uit mijn oren.", "Normaliter zit ik mijn tijd uit tot de praters weer weggaan of erachter komen dat ze zich in een stiltecoup\u00e9 bevinden, maar het duurde en het duurde maar. Op een gegeven moment was mijn kookpunt bereikt en besloot ik er wat van te zeggen: \u201eWeten jullie dat jullie in een stiltecoup\u00e9 zitten?\u201d vroeg ik op een redelijk vriendelijke toon. \u201eO,\u201d kreeg ik terug.", "En nu komt de grap: ze gingen n\u00f3g harder praten. Ik weet niet of het was om mij te treiteren of omdat hun mondkapje in de weg zat tijdens hun eindeloze gesprekken over rappers Boef en Bizzey, maar het ging nog zeker een kwartier lang zo door. Net op het punt dat ik bijna uit mijn slof schoot, stapten ze uit. Eindelijk rust.", "Woordenschat", "Totdat er vijf minuten later vier jongens binnenkwamen. Ik hoorde ze al vanaf de gang. Daar gaan we weer, dacht ik. In de eerste 30 seconden dat ik bij die jongens in de coup\u00e9 zat, heb ik wel vijf keer het woord \u2019kanker\u2019 voorbij horen komen. En niet omdat de oma van een van hen die vreselijke ziekte had, maar \u2018gewoon\u2019 als bijvoeglijk naamwoord.", "Breed was hun woordenschat niet. Kankergrappig, kankerleip, kankergoed, het ging maar door. Ik wil dat woord \u00fcberhaupt niet op die manier horen, en al helem\u00e1\u00e1l niet in de stiltecoup\u00e9. Ik keek over mijn schouder en zag dat het vier redelijk brede jongens waren. Daar ging ik echt niet van winnen. Ik gaf me toen maar gewonnen en ben ergens anders gaan zitten.", "Bekijk ook: Aan het lieve meisje in de trein", "Nog nooit heb ik een hele rit van twee uur \u2013 ja, ik reis het hele land door met de trein \u2013 uit kunnen zitten zonder ook maar een keer gestoord te worden door pratende mensen. Misschien moet ik maar gewoon accepteren dat ik nooit in volledige rust in de stiltecoup\u00e9 kan zitten."], "authors": ["Puck Stobbelaar"], "keywords": ["van", "het", "kanker", "wil", "maar", "ik", "stiltecoup\u00e9", "niet", "een", "helem\u00e1\u00e1l", "al", "horen", "en", "dat", "ze", "woord"], "pubDate": null, "publicationId": "eaaf7e23-4e36-3c2d-bfe0-80f3507a250a"}