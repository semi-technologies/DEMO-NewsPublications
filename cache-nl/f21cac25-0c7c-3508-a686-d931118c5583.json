{"id": "f21cac25-0c7c-3508-a686-d931118c5583", "title": "Nabestaanden willen Bouterse achter tralies: \u2018Lock him up!\u2019", "url": "https://www.parool.nl/amsterdam/nabestaanden-willen-bouterse-achter-tralies-lock-him-up~b31adb53/", "summary": "Beeld ANPAlles is raar dit jaar, ook de herdenking van de Decembermoorden.\nOnder meer dat hij een voorkeur voor kleding in alle kleuren van de regenboog combineerde met een haperend oog voor de juiste combinatie.\n\u201cHij was een vrolijke, stoere oom die graag grappen maakte.\u201dIn 1982 deed de militair Rambocus een poging tot een tegencoup.\nHij werd veroordeeld tot een celstraf en enkele weken later in Fort Zeelandia met opgepakte opponenten van het regime, voornamelijk burgers, gemarteld en vermoord.\nAls Bouterse opnieuw tot 20 jaar wordt veroordeeld, zal er een bevel tot gevangenneming moeten uitgaan.", "paragraphs": ["Deelnemers bij de herdenking van de Decembermoorden vorig jaar in Amsterdam. Beeld ANP", "Alles is raar dit jaar, ook de herdenking van de Decembermoorden. Geen fakkeloptocht, geen nabestaanden die elkaar in de armen vallen, geen Surinaams volkslied dat uit volle borst wordt meegezongen. Het volkslied kwam dit keer uit de computer en de dertig aanwezigen in kerkgebouw De Duif stonden er stilletjes op 1,5 meter afstand van elkaar naar te luisteren. Dat was allemaal vreemd aan de 39ste herdenking in 38 jaar - de eerste herdenking was op de zondag na de moorden.", "Andere onderdelen van de herdenking waren als vanouds. Indrukwekkend was de bijdrage van Radha Gangaram Panday die vertelde over haar oom Surendre Rambocus. Onder meer dat hij een voorkeur voor kleding in alle kleuren van de regenboog combineerde met een haperend oog voor de juiste combinatie. Als oom Surendre ging stappen, hielpen Radja en haar zusjes hem met het uitzoeken van de geschikte outfit. \u201cHij was een vrolijke, stoere oom die graag grappen maakte.\u201d", "In 1982 deed de militair Rambocus een poging tot een tegencoup. Die mislukte. Hij werd veroordeeld tot een celstraf en enkele weken later in Fort Zeelandia met opgepakte opponenten van het regime, voornamelijk burgers, gemarteld en vermoord. Radha vertelde hoe zij op 7 december nog een pakketje naar haar oom in de gevangenis had gebracht, met onder meer een bara en een chocoladeletter uit Nederland. \u201cNa zijn dood kreeg de familie een pakje met persoonlijke bezittingen. Hij had nog een stukje van de letter kunnen eten. Als kind deed me dat goed.\u201d", "\u2018Lock him up\u2019", "Ook een vast onderdeel van de herdenking: een juridische uiteenzetting van advocaat Gerard Spong, doorspekt met schimpscheuten aan het adres van de daders. \u201cSuriname heeft de twijfelachtige eer het enige land ter wereld te zijn waar een tot 20 jaar cel veroordeelde moordenaar vrij kan rondlopen alsof er niks aan de hand is.\u201d De rechtstaat in Suriname is herboren, aldus Spong, maar dat moet volgens de raadsman ook leiden tot voltrekking van het vonnis. \u201cLock him up!\u201d", "Oud-president Desi Bouterse verscheen vorige week voor het eerst voor de krijgsraad om verzet aan te tekenen tegen het vonnis. Daarna kan nog een hoger beroep volgen. Volgens Spong hoeft dat allemaal niet lang te duren als er geen nieuwe feiten op tafel komen. \u201cDaarna wordt het spannend. Als Bouterse opnieuw tot 20 jaar wordt veroordeeld, zal er een bevel tot gevangenneming moeten uitgaan. Gaat dat bevel inderdaad worden gegeven? Bouterse heeft het dubbel en dwars verdiend.\u201d"], "authors": ["Patrick Meershoek"], "keywords": ["tot", "bouterse", "achter", "van", "als", "het", "lock", "jaar", "met", "nabestaanden", "willen", "tralies", "een", "dat", "herdenking", "en"], "pubDate": "2020-12-08T22:51:59+01:00", "publicationId": "a3002aeb-6d5a-3894-adcb-0212effbc567"}