{"id": "4a50191b-c787-3af6-bd99-b995911b305b", "title": "De Volkskeuken: pompoencurry met kip en spinazie", "url": "https://volkskrant.nl/eten-en-drinken/de-volkskeuken-pompoencurry-met-kip-en-spinazie~b374346f/", "summary": "Zelfgemaakte appel- en kweepeermoes, tomatensaus, chutneys en ander zoetzuur, verschillende soorten jam, aalbessenlikeur en compotes.\nIk wilde weer eens wat bio-kip gebruiken, maar je kunt de kip prima vervangen met vega-kip of zelfs met een blikje linzen.\nVerhit nog 1 eetlepel olie en roerbak de gehakte uibolletjes ongeveer 1 minuut, voeg de currypasta toe en roerbak nog 1 minuut.\nDoe de bevroren spinazie en het groen van je lente-ui erbij, schep om en laat nog 5 tot 6 minuten sudderen tot de pompoen gaar is.\nMaak zo nodig op smaak af met zout en eet met naanbrood of pandanrijst.", "paragraphs": ["Beeld Loethe Olthuis", "In mijn kelder glimmen rijen potten me tegemoet: mijn moestuinoogst! Zelfgemaakte appel- en kweepeermoes, tomatensaus, chutneys en ander zoetzuur, verschillende soorten jam, aalbessenlikeur en compotes. De planken liggen vol feloranje pompoenen, bietjes en aardappels zijn onder een laagje zand in winterslaap. Ik ga er regelmatig kijken voor het ultieme Kleine-huis-op-de-prairie-gevoel: google maar eens op Laura Ingalls Wilder en l\u00e9\u00e9s zo\u2019n boek, dan weet je meteen waar ik het over heb. Daarnaast zeur ik wederhelft Ronald al geruime tijd de oren van het hoofd om een geit, want ook nog zelf kaas maken, dat lijkt me helemaal het einde. Gek genoeg vindt hij negen kippen, vier konijnen en twee katten genoeg.", "Pompoenen kun je donker, droog en koel maanden bewaren. Je hoeft oranje zonpompoenen nooit te schillen, maar de schil wordt wel langzaam iets dikker. Dus nu, in het seizoen, zijn ze op hun lekkerst. Dankzij de currypasta (overigens een Britse, geen Indiase uitvinding) is deze kerrieschotel super simpel en, als je geen pepertje toevoegt, niet te pittig. Ik wilde weer eens wat bio-kip gebruiken, maar je kunt de kip prima vervangen met vega-kip of zelfs met een blikje linzen.", "Ingredi\u00ebnten: Ongeveer 400 g biologische kipfilet, in blokjes/stukjes (of vega-kipstuckjes) 1 theel. geelwortel (kurkuma) 3 eetl. zonnebloemolie 3 lente-uitjes, bolletjes en groen apart fijngesneden 2 flinke eetl. milde currypasta (bijvoorbeeld Patak\u2019s) 1 oranje zonpompoen (ongeveer 1350 gram), schoongemaakt, in blokjes 1 kippen- of groentebouillonblokje 400 ml (fairtrade) kokosmelk (eventueel 1 rood pepertje, zaadjes verwijderd, fijngehakt) 450 g grof gehakte diepvriesspinazie, deelblokjes", "Hussel de kipblokjes om met een flinke snuf zout en de geelwortel. Verhit 2 eetlepels zonnebloemolie in een braadpan en bak de kip al omscheppend op matig tot hoog vuur 4 tot 5 minuten (afhankelijk van de grootte van de stukjes). Haal uit de pan en bewaar. Verhit nog 1 eetlepel olie en roerbak de gehakte uibolletjes ongeveer 1 minuut, voeg de currypasta toe en roerbak nog 1 minuut. Doe de pompoenblokjes, het verkruimelde bouillonblokje, de kokosmelk en eventueel het fijngesneden pepertje in de pan, breng zachtjes aan de kook en laat ongeveer 10 minuten sudderen tot de pompoen net niet gaar is. Doe de bevroren spinazie en het groen van je lente-ui erbij, schep om en laat nog 5 tot 6 minuten sudderen tot de pompoen gaar is. Schep tussentijds om. Schep de kip door de curry en laat nog even goed doorwarmen. Maak zo nodig op smaak af met zout en eet met naanbrood of pandanrijst."], "authors": ["Loethe Olthuis"], "keywords": ["kip", "tot", "van", "pompoencurry", "nog", "het", "op", "met", "ongeveer", "spinazie", "je", "volkskeuken", "en", "een"], "pubDate": "2020-10-13T16:10:32+02:00", "publicationId": "1a359314-37ee-33a8-8de7-301d3eb2ed28"}