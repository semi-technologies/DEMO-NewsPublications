{"id": "bb98932b-9ce6-3298-812b-b92279e59344", "title": "Schrijfster Kira Wuck: \u2018Ik vond mijn jeugd zelf niet zo heftig\u2019", "url": "https://www.parool.nl/kunst-media/schrijfster-kira-wuck-ik-vond-mijn-jeugd-zelf-niet-zo-heftig~b9b04f07/", "summary": "Hij had geen fijne jeugd gehad, maar hij vertelde altijd mooie verhalen.\u201dKira Wuck is de dochter van een Finse moeder en een vader van Indonesische komaf.\nMaar ik vond het verhaal van mijn ouders bijzonder genoeg om het niet alleen bij mij te houden.\nIk was benieuwd hoe dat zou uitpakken, maar ik denk dat het goed klopt met hoe ik als kind dacht.\nIk heb er spijt van dat ik hem toen niet mijn vragen heb gesteld.\u201dHet is al met al toch wel bepalend geweest voor uw ontwikkeling, durf ik te veronderstellen.\nMaar ik weet nog dat ik me altijd heel goed in mijn eentje heb kunnen vermaken in mijn kamer, ik kon urenlang nadenken.", "paragraphs": ["Hippies in het Vondelpark (1979), de plek waar de ouders van Kira Wuck elkaar leerden kennen. Beeld ANP", "Ze had zichzelf twee regels opgelegd, toen ze besloot een roman te schrijven over haar ouders. Haar eerste roman ook, na twee po\u00ebziebundels en een verhalenbundel, en het onderwerp was onontkoombaar. Ze voelde het al lang jeuken, hun verhaal m\u00f3\u00e9st worden verteld. Regel een: ik ga niemand sparen. En regel twee: een goed verhaal is beter dan de werkelijkheid.", "\u201cHet moest ook in de opbouw en balans een goed boek worden, dus heb ik sommige dingen die in het echt erger waren minder erg gemaakt, of dingen die minder erg waren erger. Of neem dat verhaal van mijn vader over Brigitte Bardot. Hij heeft altijd aan zijn zussen verteld dat hij door haar was uitgenodigd op een party. Het blijft in het midden of dat echt is gebeurd of niet. Mijn vader schepte veel op. Hij was de beste geweest in knikkeren, in schaken en dammen en noem maar op. Hij had geen fijne jeugd gehad, maar hij vertelde altijd mooie verhalen.\u201d", "Kira Wuck is de dochter van een Finse moeder en een vader van Indonesische komaf. Beiden maakten de vlucht naar waar zij dachten de vrijheid te vinden: het Amsterdam van de jaren zeventig. Haar moeder liet de torenhoge verwachtingen van haar verstikkende moeder achter zich; haar vader het juk van zijn onberekenbare vader, oud-KNIL-militair, die het van alle kinderen uit zijn eerste en tweede huwelijk vooral op hem had gemunt.", "Wuck schrijft in haar als drieluik opgebouwde roman over de jeugdjaren van \u2018Anne\u2019 en \u2018Otto\u2019 en hun ontsporende bestaan; hun laatste jaren samen worden bezien door de ogen van dochter \u2018Jane\u2019, die haar moeder ziet afglijden in de vervoering die drank en pillen haar brengen. Haar moeder overleed toen Wuck elf jaar oud was, haar vader vijf jaar later.", "Vaak aarzel ik om een roman zomaar \u2018autobiografisch\u2019 te noemen. Maar u benadrukt dit aspect zelf, onder meer door de twee foto\u2019s achterin het boek: van de trouwdag van uw ouders in 1977 en een gezinsfoto in Finland waarop u zichzelf identificeert als \u2018Jane (Kira)\u2019.", "\u201cIk heb ervoor gekozen die foto\u2019s toe te voegen, omdat ik de lezer dat pleziertje wilde gunnen. Het voegt iets toe omdat mijn boek zo dicht bij de realiteit staat. Ik heb wel getwijfeld hoe ik het op de markt zou zetten. Ik vind dat je moet oppassen; wat voor jou interessant is, hoeft dat niet te zijn voor anderen. Maar ik vond het verhaal van mijn ouders bijzonder genoeg om het niet alleen bij mij te houden. Bovendien is het ook een eerbetoon aan hen.\u201d", "Ik vond uw boek soms hartverscheurend; de zelfkant waarin uw moeder in Amsterdam belandt, de terreur van die Indische vader in dat grote gezin in de Biblebelt. Maar ook wat u betreft: zo\u2019n klein meisje dat zo veel meekrijgt van de sores van haar ouders.", "\u201cHet is misschien raar, maar ik heb dat zelf niet als zo heel heftig ervaren. Mijn kinderjaren waren toch vooral heel avontuurlijk. We gingen vaak ongepland op reis, als het geld op was, moesten we liften en slapen op het station of het strand. Ik vond het wel spannend waar we nu weer in verzeild zouden raken. Ik zie mezelf zeker niet als een beschadigd kind, eerder als street smart.\u201d", "\u201cVoor mijn boek vond ik het vooral interessant om een soort tijdgeest te laten zien waarin nog niet alles zo voorgekauwd was. Ik vind het nu soms wel heel bekrompen. Er was in die tijd meer anarchie, meer vrijheid, meer tijd om jezelf te ontplooien. Er was meer ruimte voor mensen die eigenlijk niet in het systeem passen.\u201d", "U beschrijft hoe \u2013 u was negen \u2013 uw vader u uitlegde dat uw moeder alcoholist was. Daarmee kreeg u een woord voor wat u al zag. Ik werd heel erg geraakt door uw laconieke antwoord: \u2018Alle moeders zijn wat. Nu weet ik eindelijk wat mijn moeder is.\u2019", "\u201cIk vind het heel goed van mijn vader dat hij erg open was. Hij wilde mij alles zo helder mogelijk vertellen. Toen ze uit elkaar waren gegaan, miste ik mijn moeder. Ze gaf me als ze er was heel veel liefde, ze knuffelde me altijd hard. Die liefde was belangrijk. Maar ik wist ook dat ze niet een moeder kon zijn die me om negen uur naar school zou brengen en \u2019s middags weer op zou halen. \u201d", "Kira Wuck: \u2018Ik vond het fijn het allemaal nog een keer te beleven \u2013 al klinkt dat misschien raar.\u2019 Beeld Hans Willem Gijzel", "\u201cDat wilde ik ook helemaal niet. Ze zag er heel opvallend uit, met haar gekleurde mini-jurkjes, pauwenveren, stiletto\u2019s en vele make-up. Ik denk dat dat haar een extra laag gaf naar de buitenwereld toe, ze was heel getalenteerd maar eigenlijk ook erg onzeker en bang. Ze viel op, overal waar ze kwam, maar je kon toch niet echt dicht bij haar komen. Dat zie ik achteraf veel duidelijker, destijds besefte ik vooral dat ze een beetje apart was.\u201d", "Hoe heeft u zo veel kunnen achterhalen van de levensgeschiedenissen van uw ouders?", "\u201cIk heb ruim vier jaar aan dit boek gewerkt en er is een lange reserachperiode aan vooraf ge\u00adgaan. Mijn vader heb ik natuurlijk langer meegemaakt dan mijn moeder, dat maakte veel uit. En ik heb veel vrienden van hem kunnen vinden, en zijn broers en zussen gesproken over het regime van hun vader.\u201d", "\u201cDaar wilden ze wel over praten. Ik voelde als kind al dat er iets met hem was, ik vertrouwde mijn opa niet zo. Ik heb hem ook een paar keer bezocht om hem te interviewen, maar ik kreeg niet veel uit hem. Misschien was ik niet streng genoeg, ik zag een sterke, maar ook gebroken man.\u201d", "\u201cMijn vader wilde er zelf nooit over praten, al liet hij zich af en toe wel iets ontvallen. De \u2018sambalstraf\u2019 bijvoorbeeld: dat hij van zijn vader een pot sambal moest leegeten.\u201d", "Die sambal laat u nog een keer terug komen in uw boek: dan straft uw vader zichzelf vanwege zijn onvermogen uw moeder overeind te houden.", "\u201cMaar dat is w\u00e9l fictie. Zoals ik al zei: een goed verhaal\u2026 Het paste hier zo goed, hij heeft zich lang schuldig gevoeld om hoe het met mijn moeder ging. Hij stond er heel machteloos tegenover. Dat is voor hem heel zwaar geweest.\u201d", "Het lijkt me voor u ook wel zwaar geweest om zo in dit verleden te duiken.", "\u201cDat is zo, maar ik vond het ook heel leuk om hiermee bezig te zijn. Er was veel archiefmateriaal: brieven, maar ook het dagboek dat mijn vader bijhield, hij was daar drie jaar voor mijn geboorte mee begonnen. Hij kon ook best aardig schrijven. Hij had alleen de lts gedaan maakte veel spelfouten, maar er zit een mooi gevoel van melancholie in. Daarmee had ik genoeg materiaal over zijn relatie met Anna en de vriendschap met een figuur als de Amsterdamse Ron, over wat ze deden en uitspookten.\u201d", "\u201cIk vond het mooi om vanuit die verschillende perspectieven te schrijven, en dus op het laatst vanuit \u2018Jane\u2019 die naar haar ouders kijkt. Ik was benieuwd hoe dat zou uitpakken, maar ik denk dat het goed klopt met hoe ik als kind dacht. Ik vond het ook fijn om het allemaal nog een keer te beleven \u2013 al klinkt dat misschien een beetje raar als je het boek hebt gelezen. Het helpt om te relativeren, al was ik me er niet van bewust dat ik dat kennelijk nodig had.\u201d", "Bent u uw ouders ook beter gaan begrijpen?", "\u201cMijn boek gaat van de jaren vijftig tot de jaren negentig, dat is best een lange tijdsspanne. Ik vond het belangrijk voor het totaalbeeld om ook naar de jeugd van mijn vader en moeder te kijken \u2013 naar hoe je opvoeding kan doorwerken, en de keuzes die je daarin zelf maakt. Mijn vader koos ervoor om optimistisch en licht in het leven te staan. Mijn moeder ging eraan onderdoor, het lukte haar niet. Maar zij heeft juist altijd iets ongrijpbaars gehouden, iets mysterieus.\u201d", "Heeft u er daarom voor gekozen te eindigen met verschillende manieren rond haar dood te bekijken?", "\u201cJa, dat vond ik interessant. Omdat n\u00edemand in haar hoofd kon kijken, niemand wist hoe ze zich toen exact voelde. Ze was op een minder goed punt in haar leven, ze had net de verkeerde lover gekregen\u2026 Ik heb hem nog vaak zien fietsen, maar niet meer sinds ik aan het boek ben begonnen. Ik heb er spijt van dat ik hem toen niet mijn vragen heb gesteld.\u201d", "Het is al met al toch wel bepalend geweest voor uw ontwikkeling, durf ik te veronderstellen. U beschrijft ook hoe er op school zorgen waren over uw ontwikkeling, er was \u2018iets mis\u2019. Uw moeder was er zelfs voor de deur uitgegaan om een psychologisch handboek te kopen\u2026", "\u201cDat herinner ik me nog wel, dat het mijn moeder erg bezighield; ze wilde testjes met me doen en oefenen, terwijl mijn vader meer iets had van: als ze maar gelukkig is. Pas toen ik zestien was, is de diagnose gesteld dat ik extreem dyslectisch ben. Dat ik niet kon spellen en rekenen in combinatie met die niet-ideale thuissituatie, heeft op school kennelijk belletjes doen rinkelen. Maar ik weet nog dat ik me altijd heel goed in mijn eentje heb kunnen vermaken in mijn kamer, ik kon urenlang nadenken. Zolang ik me kan herinneren ben ik bezig geweest met verhalen maken in mijn hoofd.\u201d", "Kira Wuck: Knikkerkoning, Podium, \u20ac20,99, 208 blz"], "authors": ["Marjolijn De Cocq"], "keywords": ["ik", "van", "zo", "jeugd", "mijn", "kira", "schrijfster", "en", "wuck", "een", "haar", "dat", "ze", "niet", "te", "het", "zelf", "vond"], "pubDate": "2021-01-10T12:00:39Z", "publicationId": "a3002aeb-6d5a-3894-adcb-0212effbc567"}