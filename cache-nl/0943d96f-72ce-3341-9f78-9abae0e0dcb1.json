{"id": "0943d96f-72ce-3341-9f78-9abae0e0dcb1", "title": "Ik zou het kabinet graag zo\u2019n 9 of 10 keer zien aftreden", "url": "https://www.parool.nl/columns-opinie/ik-zou-het-kabinet-graag-zo-n-9-of-10-keer-zien-aftreden~bbfe484c/", "summary": "Natuurlijk moet het kabinet aftreden na de toeslagen\u00adaffaire.\n(Ik meen dat Joop den Uyl dit als taakopvatting had of als analyse van zijn eigen functioneren.)\nZou het sowieso niet beter zijn als het kabinet bleef zitten?\nAftreden is nu een strafje; het kabinet wordt door de juf even in de hoek gezet.\nWat zou ik het kabinet graag zo\u2019n negen of tien keer zien aftreden.", "paragraphs": ["Natuurlijk moet het kabinet aftreden na de toeslagen\u00adaffaire. Maar of de regering nu of in maart demissionair is, maakt weinig uit. Een demissionaire De Jonge zal toch moeten doorblunderen met vaccins, Rutte zal zijn kaak moeten blijven krom lachen, Wiebes zal z\u2019n keel moeten blijven schrapen om bekakt en uit de hoogte te kunnen kletsen en Grapperhaus zal in een oude stofzuigerzak de laatste kruimels gezag moeten blijven zoeken.", "Wie in deze tijd demissionair is, leidt noodgedwongen een regering zoals hij altijd zou moeten zijn; als een oliemannetje dat hier en daar met de spuit een pufje geeft als de machinerie wat hapert. (Ik meen dat Joop den Uyl dit als taakopvatting had of als analyse van zijn eigen functioneren.)", "Zou het sowieso niet beter zijn als het kabinet bleef zitten?", "Wanneer belabberd beleid je namelijk persoonlijk aangerekend zou kunnen worden en de gevangenis dreigt \u2013 en er zijn momenten dat ik de verdachten Mark R., Lodewijk A., Hugo de J. en Eric W. best in Blok H van Alcatraz zou wensen \u2013 dan neemt geen mens meer politieke verantwoordelijkheid, zelfs niet om het oliekannetje te bedienen.", "Aftreden is nu een strafje; het kabinet wordt door de juf even in de hoek gezet. \u201c\u2018Kabinet afgetreden\u2019 is helaas maar \u00e9\u00e9n dag een kop in de krant,\u201d huilde een eindredacteur eens.", "Wat zou ik het kabinet graag zo\u2019n negen of tien keer zien aftreden. Of dat alle betrokkenen een straf krijgen die vergeldt wat de slachtoffers is aangedaan. Maar afgezien van het ruimhartig met bankbiljetten strooien \u2013 poen van de belastingbetaler \u2013 is er verder niets wat de slachtoffers tevreden kan stellen.", "En dat schrijnt.", "Als de slachtoffers willen dat Lodewijk A. geen politiek meer mag bedrijven, dan moeten ze de PvdA-leden aanschrijven en niet de rechter. Dat geldt ook voor Rutte en de anderen. (Overigens zouden ex-gedetineerden in de Tweede Kamer niet misstaan. Die weten namelijk verdomd goed wanneer iemand slachtoffer is en wanneer niet.)", "De slachtoffers van de toeslagenaffaire \u00adzullen nooit hun gram kunnen halen. Ik \u00advergeleek het al eens met een verkeersongeluk. De toeslagenslachtoffers kwamen onder een auto met twintig man aan het stuur die van elkaar dachten dat ze aan het chaufferen waren.", "Aftreden heeft op het ogenblik de tijdgeest tegen. Men zegt straks tegen de regering \u2018wegwezen jullie!\u2019, maar tegelijkertijd wil men dat er op volle kracht wordt doorgeregeerd. Dat is hypocriet en schizofreen. Dat is politiek.", "Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief.", "Reageren? t.holman@parool.nl"], "authors": ["Theodor Holman"], "keywords": ["ik", "zijn", "van", "zon", "aftreden", "en", "graag", "een", "met", "zien", "kabinet", "moeten", "als", "keer", "het", "dat", "zou"], "pubDate": "2021-01-11T11:00:28Z", "publicationId": "a3002aeb-6d5a-3894-adcb-0212effbc567"}