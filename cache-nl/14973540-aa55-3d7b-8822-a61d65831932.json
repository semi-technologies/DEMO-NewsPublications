{"id": "14973540-aa55-3d7b-8822-a61d65831932", "title": "Wandelen over het Berkelpad: zompige schouw\u00adpaden en een dik tapijt herfstbladeren om baldadig doorheen te banjeren", "url": "https://trouw.nl/reizen/wandelen-over-het-berkelpad-zompige-schouw-paden-en-een-dik-tapijt-herfstbladeren-om-baldadig-doorheen-te-banjeren~bbb5545a/", "summary": "Wanneer de \u00adwinter nadert, lonkt het oosten van het land.\nDe beschuttere landschappen en het lagere levenstempo maken het lopen in de koude maanden daar net even troostrijker.\nVolgens hem is het een van de fraaiste delen van de route.\nKalm boerengebied met af en toe een pluk bos, bezaaid met een dik tapijt bronzen herfstbladeren om baldadig doorheen te banjeren.\nWandelgids Het traject Zutphen-Almen is krap 11 km en het stuk Almen-Lochem ruim 12 km.", "paragraphs": ["Wanneer de \u00adwinter nadert, lonkt het oosten van het land. De beschuttere landschappen en het lagere levenstempo maken het lopen in de koude maanden daar net even troostrijker. Het splinternieuwe Berkelpad \u2013 dat deels door de Achterhoek voert \u2013 is daarom meer dan welkom.", "Zo\u2019n 165 kilometer is het langeafstandstrac\u00e9, dat voert langs de bescheiden en daarom relatief onbekende rivier de \u00adBerkel, die bij het buurtschap Oldenkotte de grens over gaat. Daarna volgt nog ruim de helft van de route: tot aan het Duitse Billerbeck, waar de waterweg zijn oorsprong vindt.", "De eerste van de in totaal twaalf etappes begint in Zutphen: de Poort naar de Achterhoek, die deze doordeweekse dag ver in november baadt in een aangenaam ochtendlicht. Onder begeleiding van verdacht warme zonnestralen verlaten we het station en stuiten alras op de leidraad van de route, die zich hier heeft vermomd als doodgewone gracht. Even verderop stort de Berkel zich nabij de wandelpromenade via een overlaat met licht geraas in de IJssel.", "Het Berkelpad Op berkelpad.nl is veel achtergrondinformatie te vinden. Onder meer over de overnachtingsmogelijkheden in de plaatsen die het pad passeert. Het traject Eibergen-Oldenkotte is even geen aan\u00adrader, omdat er vanwege corona geen buurtbus vanaf het eindpunt rijdt. Let op: lopen over de vaak zompige en oneffen schouw\u00adpaden is inspannender dan het in eerste instantie lijkt. Ook kan het gras er hoog staan. Wie in \u00e9\u00e9n dag beide stukken wil lopen, moet daarom van goede huize komen.", "De wandelgids spreekt van een roemloos einde. Maar \u00adopgaan in de rivier die als Nederlands fraaiste te boek staat, is nog niet zo\u2019n belabberde finale. De boulevard biedt uitzicht op vredig passerende vrachtschepen en, op een strandje aan de overkant, een groep lawaaiige kolganzen die de Siberische winter zijn ontvlucht. Om dan wederom de Berkel te volgen, die voert langs een aantal van Zutphens historische trofee\u00ebn. De imposante Walburgiskerk en eveneens 13de-eeuwse robuuste \u00adBerkelpoort wakkeren een verlangen aan meer van de oude Hanzestad te zien. Maar niet vandaag, omdat de horeca vanwege de pandemie potdicht zit.", "Beeld Sarah-Mie Luyckx", "In het buiten\u00adgebied bewijzen de wandelschoenen hun dienst. Het is modderig op het pad, waar alleen een enkele \u00adgelaarsde hondeneigenaar voorbijkomt. In een belendend weiland weer een hoop kolganzen. En ook de minstens zo fanatieke meerkoet blijkt goed vertegenwoordigd in het Berkeldomein, waarvan de biodiversiteit een paar jaar geleden een oppepper kreeg. De in de jaren zestig strak getrokken rivier (om wateroverlast tegen te gaan) mag tussen Zutphen en Almen dankzij ingrijpen van het Waterschap Rijn en IJssel weer vrolijk kronkelen.", "Met als gevolg: kalmer stromend \u00adwater en minder steile oeverkanten, waardoor de kleine plevier en scholekster terugkeerden. De hoop is op de wederkomst van de kwabaal: de enige kabeljauwachtige die in zoetwater gedijt. Wie er nog nooit van had gehoord, hoeft zich niet te schamen. De vis is hier nagenoeg uitgestorven.", "Aangenamer, want levendiger, dan een getemde watersnelweg", "Bij de Besselinkstuw \u2013 voorzien van een \u00advistrap \u2013 blijkt dat ook de wandelaar baat heeft bij de meanderoperatie. Die is dankzij de vijftien extra bochten 2,5 kilometer\u00ad\u00ad wandeltraject rijker, dat bovendien een stuk aangenamer, want levendiger, oogt dan een getemde watersnelweg.", "Beeld Dolf Logemann", "Eindstation van de eerste etappe is Almen. Fervente lopers kunnen er in \u00e9\u00e9n wandeldag het stuk naar Lochem aan vastplakken, vermeldt Dolf Logemann, bedenker van het Berkelpad. Volgens hem is het een van de fraaiste delen van de route.", "Maar de keuze valt op een overnachting in het kleine maar fijne Almen, in hotel De Hoof\u00addige Boer, pal naast de dorpskerk. De wandelgids adviseert met klem eerst een bezoek te brengen aan Museum Staal, recht tegenover het godshuis, dat gewijd is aan de liefde van de regionale notabel en dichter A.C.W. Staring (1667-1840) voor het Achterhoekse landschap. Maar Staal is een groot deel van de week gesloten; we moeten het vuurtje zelf aanwakkeren.", "Dat valt niet zwaar. Logemann heeft geen woord te veel gezegd over etappe nummer twee, die met het oog op de broodnodige afwisseling een aanzienlijk stuk van het schouwpad \u2013 aangelegd voor de inspectie door het waterschap \u2013 langs de Berkel negeert. Ze voert aangrenzend aan Almen door een nat natuurgebiedje en daarna over aangename landgoederen met de knusse kleinschaligheid waarop de Achterhoek terecht prat gaat.", "Kalm boerengebied met af en toe een pluk bos, bezaaid met een dik tapijt bronzen herfstbladeren om baldadig doorheen te banjeren.", "Wandelgids Het traject Zutphen-Almen is krap 11 km en het stuk Almen-Lochem ruim 12 km. De \u00adwandelgids over het Berkelpad is van Dolf Logemann, \u00aduitgegeven door Anoda en kost \u20ac14,95. Gratis route\u00adbeschrijvingen van de twaalf etappes zijn te vinden op: wandelzoekpagina.nl/berkelpad", "Halverwege volgen we alsnog het schouwpad langs een rechttoe-rechtaan stuk Berkel, dat in de nabije toekomst ook van zijn knellend korset zal worden verlost. De koddige theekoepel, gebouwd voor de dochter van dichter Staring en recent door Natuurmonumenten ge\u00adrestaureerd, vormt een fijne \u00advisuele onderbreking op weg naar het bedrijvige buitengebied van Lochem. De aanleg van het parallel lopende Twentekanaal in de jaren dertig, toen de Berkel zijn status van economische levensader allang kwijt was, bracht het stadje de nodige welvaart.", "Een paar eeuwen geleden lag Lochem\u00ad\u00ad aan de grens met Duitsland, leert de wandelgids van Logemann\u00ad\u00ad, die is doorspekt met historische achtergronden over het Berkelgebied.", "Maar vandaag de dag is het nog dik 40 kilometer, opgeknipt in drie etappes, kachelen naar de grens met de oosterbuur. Ook daar is het meer dan de moeite waard volgens de auteur: met bossen waar de Berkel zich doorheen wringt, fraaie vergezichten en verschillende Hanzestadjes. Op station Lochem staat al vast: eens komt het ook van het Duitse deel.", "Lees ook:", "Het baksteen\u00adspektakel van Delfzijl", "Wandel in Delfzijl door de wijk Oud-West en binnen de kortste keren ben je expert in de Groninger Amsterdamse School."], "authors": ["Sarah-Mie Luyckx"], "keywords": ["tapijt", "van", "wandelen", "zompige", "het", "op", "die", "met", "berkel", "een", "te", "om", "en", "aan", "schouwpaden", "herfstbladeren"], "pubDate": "2020-12-06T15:00:00+01:00", "publicationId": "b66cd8e4-4294-3571-bcd7-e490527f1a48"}