{"id": "57a896c4-6e9e-3d56-9ce4-d97e01eb7c20", "title": "Met deze kwaliteiten knokte Lassina Traor\u00e9 zich in de basis", "url": "https://www.parool.nl/sport/met-deze-kwaliteiten-knokte-lassina-traore-zich-in-de-basis~bcf8e112/", "summary": "De spits heeft eerder de lichaamsbouw van een linebacker in het American Football dan die van een doorsnee eredivisiespits.\nWanneer Noussair Mazraoui zijn inspeelpass verstuurt, is Traor\u00e9 met zijn bewaker al in een fel duel om de ideale aanspeelpositie beland.\nFunctionele snelheidTegen Heracles zien we in de 24ste minuut de andere kwaliteit waarmee Traor\u00e9 zijn speeltijd in Amsterdam heeft verdiend.\nGrootste verbeterpuntTraor\u00e9 brengt met zijn kracht en opofferingsgezindheid twee kwaliteiten die soms ontbreken bij zijn technisch getalenteerdere aanvalspartners.\nMet een zachte kaats leidt deze spelsituatie tot een gigakans voor Tadic.", "paragraphs": ["Lassina Traor\u00e9 speelde drie jaar geleden nog in de jeugdopleiding van Rahimo FC. Beeld Maurice van Steen/ANP", "Met Dusan Tadic, David Neres, Quincy Promes, Zakaria Labyad en nieuwkomers Antony en Mohammed Kudus is de strijd om speelminuten op de vier aanvallende posities bij Ajax heviger dan ooit. Wat het des te knapper maakt dat de negentienjarige Lassina Traor\u00e9 dit seizoen tot basisspeler is uitgegroeid. Traor\u00e9, die drie jaar geleden nog in Burkina Faso in de jeugdopleiding van Rahimo FC speelde, stond tegen Heracles Almelo (5-0) voor de vijfde keer op rij in een competitieduel in de basis.", "Wat maakt Traor\u00e9 tot zo\u2019n serieuze optie voor trainer Erik ten Hag? En waarin moet hij verbeteren om de vaste nummer 9 van Ajax te worden? Een analyse.", "Laag aanspeelpunt", "Wat opvalt aan de speelstijl van Traor\u00e9 is zijn pure kracht. De spits heeft eerder de lichaamsbouw van een linebacker in het American Football dan die van een doorsnee eredivisiespits.", "Toch is Traor\u00e9 geen target man in de klassieke zin. Per 90 minuten wint hij 2,3 luchtduels. Na negen speelrondes zijn er liefst elf eredivisie-aanvallers die gemiddeld meer luchtduels per wedstrijd winnen dan Traor\u00e9. Opvallend: zij doen dat ook nog eens met een hoger succespercentage dan de Ajacied. Traor\u00e9\u2019s cijfers verraden dus geen toekomst als kopspecialist.", "Traor\u00e9 is daarentegen exceptioneel als aanspeelpunt voor passes over de grond. Neem onderstaande spelsituatie uit de thuiswedstrijd tegen Fortuna Sittard. Wanneer Noussair Mazraoui zijn inspeelpass verstuurt, is Traor\u00e9 met zijn bewaker al in een fel duel om de ideale aanspeelpositie beland.", "Zijn vermogen om met de rug naar het vijandelijk doel te spelen, vergemakkelijkt het spel van zijn mede-aanvallers. In onderstaand voorbeeld kunnen liefst vijf medespelers in een vooruit gerichte houding doorvoetballen, omdat Traor\u00e9 de bal bij zich kan houden.", "Traor\u00e9 als aanspeelpunt. Beeld Screenshot", "Hij heeft zelfs al een geheel eigen move. Het \u2018Traoreetje\u2019 vindt vooral plaats als hij de bal naar de rechterflank kan kaatsen. Op zulke momenten snelt hij schijnbaar iets te vroeg richting de inspeelpass, om de bal vervolgens met een snelle hakbal door te spelen.", "Beeld Screenshot", "Waar Traor\u00e9\u2019s cijfers als kopper tot dusver niet super zijn, is dat wel het geval als aangever. Traor\u00e9 komt weliswaar niet al te vaak aan de bal, maar cre\u00ebert opvallend veel gevaar met de passes die hij w\u00e9l verstuurt. PSV-veteraan Eran Zahavi is de enige andere centrumspits in de eredivisie die gemiddeld per 90 minuten meer dan anderhalve kans voor ploeggenoten cre\u00ebert.", "Functionele snelheid", "Tegen Heracles zien we in de 24ste minuut de andere kwaliteit waarmee Traor\u00e9 zijn speeltijd in Amsterdam heeft verdiend. Hij is bijzonder snel voor iemand van zijn formaat. Waar Traor\u00e9 bij langduriger aanvallen een aanspeelpunt vormt, rekt hij op omschakelmomenten juist de vijandelijke defensie in de diepte op.", "Beeld Screenshot", "Traor\u00e9\u2019s versnelling valt ook op wanneer de tegenstander de bal heeft. Als voorste aanvaller speelt hij een sleutelrol bij het vooruit druk zetten, dat Ten Hag zo graag ziet.", "Beeld Screenshot", "Waar Traor\u00e9 in balbezit met onstuimige acties zijn jonge leeftijd soms verraadt, oogt hij bij de pressing juist volwassen. Hij moet bij het jagen rekening houden met de posities van zijn mede-aanvallers (gele lijnen in bovenstaand voorbeeld) \u00e9n de keeper, centrumverdedigers en de eerste midmid bij de tegenstander (rode lijnen). Traor\u00e9\u2019s werklust, inschattingsvermogen en versnelling maken hem op zulke momenten tot een effectieve drukzetter.", "Neusje voor de juiste schotpoging", "Hoewel Traor\u00e9 bij zijn 1-0 tegen Heracles profiteede van een gunstig van richting veranderde bal van Neres, verdient hij de treffer met slim voorwerk. Vlak voordat Neres de bal richting strafschopgebied verstuurt, laat Traor\u00e9 zich stilletjes uitzakken uit de rug van bewaker Robin Pr\u00f6pper, om zo net die paar centimeter meer schietruimte te hebben.", "Actie Beeld Screenshot", "Het is Traor\u00e9\u2019s eerste competitietreffer buiten het monsterduel (5 goals, 3 assists) met VVV dit seizoen. Toch lijken er behoorlijk meer treffers aan te komen. Voor een negentienjarige spits heeft hij namelijk goed door w\u00e1\u00e1r hij moet zijn om te scoren.", "Ook qua schoten op het doel lijkt Traor\u00e9 goed op de hoogte van wat hij wel en niet kan. Hij neemt geen schoten van grote afstand en onderneemt geen doelpogingen vanuit een dribbelactie. In plaats daarvan gebruikt hij zijn kracht, reactiesnelheid en spelinzicht om tot relatief makkelijke schotpogingen te komen.", "Grootste verbeterpunt", "Traor\u00e9 brengt met zijn kracht en opofferingsgezindheid twee kwaliteiten die soms ontbreken bij zijn technisch getalenteerdere aanvalspartners. Toch moet hij op \u00e9\u00e9n vlak verbeteren om ook in topwedstrijden op een basisplaats te kunnen rekenen bij een fitte selectie. Traor\u00e9\u2019s touch schiet op momenten dat hij richting het doel van de tegenstander voetbalt dikwijls tekort.", "Beeld Screenshot", "Bovenstaand voorbeeld uit het uitduel met FC Utrecht illustreert dit probleem. Met een zachte kaats leidt deze spelsituatie tot een gigakans voor Tadic. Maar de souplesse ontbreekt bij Traor\u00e9, waardoor Utrecht hier ontsnapt.", "Als Traor\u00e9 op dit vlak verbetert, is er sprake van een bijzonder talent. Hij bezit niet de techniek, flair of souplesse van een typisch Ajax-wonderkind. Maar Traor\u00e9\u2019s combinatie van kracht, handelingssnelheid en doelgerichtheid maken hem tot een intrigerende jonge speler voor menig topclub."], "authors": ["Sam Planting"], "keywords": ["lassina", "van", "bij", "deze", "het", "op", "hij", "met", "knokte", "zijn", "basis", "kwaliteiten", "een", "traor\u00e9", "zich", "te"], "pubDate": "2020-11-23T11:30:00+01:00", "publicationId": "a3002aeb-6d5a-3894-adcb-0212effbc567"}