{"id": "488f7d4c-8342-3be1-ba04-13d8953be4b9", "title": "Woningplatform Airbnb in \u00e9\u00e9n klap in waarde verdubbeld", "url": "https://volkskrant.nl/nieuws-achtergrond/woningplatform-airbnb-in-een-klap-in-waarde-verdubbeld~bebe5256/", "summary": "De vliegende start op de beurs volgt op de beursgang van DoorDash, dat woensdag in \u00e9\u00e9n handelssessie ook bijna in waarde verdubbelde.\nZijn eigen belang van circa 12 procent in Airbnb steeg tot een waarde van 11,4 miljard dollar.\nVolgens Chesky werd op het hoogtepunt van de crisis bij een investeringsronde nog maar 30 dollar per Airbnb-aandeel geboden.\n\u2018Mensen pakten ineens de auto om een paar honderd kilometer verderop een Airbnb te boeken, en ook nog voor langere periodes.\nThuiswerkers wilden meer ruimte, studenten wilden hun ouderlijk huis ontvluchten.\u2019In het 13-jarige bestaan van Airbnb heeft het bedrijf de toerismesector voorgoed veranderd.", "paragraphs": ["Het Airbnb-logo op TImes Square. Beeld AFP", "Met de koerssprong is Airbnb nu bijna 101 miljard dollar waard. De site voor particuliere verhuur van vakantieverblijven haalde met de beursgang 3,5 miljard euro op.", "De vliegende start op de beurs volgt op de beursgang van DoorDash, dat woensdag in \u00e9\u00e9n handelssessie ook bijna in waarde verdubbelde. Ondanks de coronacrisis wagen bedrijven in de VS weer vaker de stap naar de beurs, geholpen door de recente recordwinsten die op Wall Street worden geboekt.", "Topman en medeoprichter Brian Chesky zei \u2018geen woorden te hebben\u2019 voor de gigantische koerssprong. Zijn eigen belang van circa 12 procent in Airbnb steeg tot een waarde van 11,4 miljard dollar.", "Airbnb werd eerder dit jaar hard getroffen door de coronacrisis, doordat reisbeperkingen de toerismesector volledig ontwrichtten. Volgens Chesky werd op het hoogtepunt van de crisis bij een investeringsronde nog maar 30 dollar per Airbnb-aandeel geboden. Het plan om de stap naar de beurs te maken werd door de coronacrisis dan ook uitgesteld.", "Airbnb liet eerder weten dat vooral de Amerikaanse markt voor particuliere vakantie-optrekjes sterk herstelt. Nu het door thuiswerken steeds minder belangrijk is waar je je gedurende de werkweek bevindt, zouden Airbnb-appartementen een steeds aantrekkelijkere optie worden.", "Vergeleken met de ruim 60 procent aan verloren omzet bij boekingssite Expedia en hotelketen Marriott, had Airbnb in het derde kwartaal slechts te maken met 18 procent minder inkomsten dan een jaar eerder. \u2018Mensen pakten ineens de auto om een paar honderd kilometer verderop een Airbnb te boeken, en ook nog voor langere periodes. Thuiswerkers wilden meer ruimte, studenten wilden hun ouderlijk huis ontvluchten.\u2019", "In het 13-jarige bestaan van Airbnb heeft het bedrijf de toerismesector voorgoed veranderd. Hotels en hostels in populaire steden kregen er ineens een leger aan particuliere concurrenten bij die een zakcentje wilden bijverdienen. Die opkomst is niet zonder controverses. Onder andere de gemeente Amsterdam voerde in de afgelopen jaren aangescherpte regels in om overlast en zelfs woningschaarste door Airbnb-verhuur tegen te gaan."], "authors": [], "keywords": ["van", "\u00e9\u00e9n", "een", "en", "verdubbeld", "wilden", "airbnb", "te", "door", "op", "voor", "woningplatform", "waarde", "het", "klap"], "pubDate": "2020-12-10T20:19:18Z", "publicationId": "1a359314-37ee-33a8-8de7-301d3eb2ed28"}