{"id": "0ed58287-df6e-3089-ba18-fa51a2a26ccf", "title": "\u2018Wat wil Youp met zijn \u2018pisnicht\u2019 eigenlijk faciliteren?\u2019", "url": "https://volkskrant.nl/columns-opinie/wat-wil-youp-met-zijn-pisnicht-eigenlijk-faciliteren~bf40397a/", "summary": "Die grappen zijn leuk als je binnen de norm valt, niet als je opgroeit en zoekende bent naar je seksuele identiteit.\nHij verwart een vraag om empathie met een aanval op zijn vrijheid van meningsuiting.\nEn wie spreekt over Chanoeka, het aloude joodse familiefeest dat vandaag begint met het aansteken van de eerste kaars?\nWat zullen ook de Syri\u00ebrs blij zijn dat Austin benoemd is, onder wiens gezag zij tussen 2013 en 2016 hevig zijn gebombardeerd.\nNiet voor niets zat Austin tot voor kort in de raad van commissarissen bij Raytheon, een van de grootste wapenproducenten van de wereld.", "paragraphs": ["Cabaretier Youp van \u2018t Hek. Beeld ANP Kippa", "Brief van de dag", "\u2018We moeten weer kunnen lachen om homo\u2019s\u2019, luidde de kop boven het interview met Youp van \u2019t Hek in Volkskrant Magazine. Hij werd bevraagd over onder andere Pisnicht: the movie, de documentaire die ik heb gemaakt over de impact van homograppen op jonge lhbti\u2019ers.", "Afgaand op Youps quote zou je denken dat er geen homograppen meer worden gemaakt, maar zijn laatste show zit er vol mee. Cabaretiers bedienen zich al decennia van grappen over dat handje, het gejoehoe en gehuppel. De clou is vaak hetzelfde: de homo is een rare ander; aanstellerig, vies of vrouwelijk en daarom object van spot.", "Nederland lacht zich wat af om homo\u2019s. Op de middelbare school is \u2018homo\u2019 het meest gebruikte woord om mee te grappen en te pesten. Je zou kunnen stellen dat het tot ons cultureel erfgoed behoort. Die grappen zijn leuk als je binnen de norm valt, niet als je opgroeit en zoekende bent naar je seksuele identiteit. Homofobie is de continue stroom aan tekens dat jij, als lhbti\u2019er anders bent dan de rest.", "Youp blijft pisnicht gebruiken en roeptoetert dat dit zijn goed recht is. Hij verwart een vraag om empathie met een aanval op zijn vrijheid van meningsuiting. De vraag is: wat wil je eigenlijk faciliteren, als cabaretier in een bomvol Carr\u00e9?", "Nicolaas Veul, Amsterdam", "Kerst", "De clou met Kerst is niet om \u2018allen tezamen\u2019 te komen, doch om \u2018weg van elkaar\u2019 te zijn. De clou van Oud & Nieuw is om het niet te verknallen.", "Frans van Dillen, Winterswijk", "Kerst (2)", "Houd op met dat dramatische gedoe over Kerst en disgenoten die je moet missen. Het is een luxeprobleem. Die dagen moet je opeens naar de kerk, mensen uitnodigen die je het hele jaar niet vraagt. Van gekkigheid en overvloed weet je niet wat je ze voor zal zetten, tot aan de speciale hondenwijn aan toe: bij de Aldi in de aanbieding. Trouwens, weleens aan tafel een echt gesprek gevoerd met meer dan zes personen?", "Marlies Westra, Oosterhout", "Kerst (3)", "In de eerste minuten van zijn persconferentie noemde premier Rutte acht keer het woord Kerst. In de krant gaat het over Kerst op de eerste vijf pagina\u2019s. Geen woord over Diwali, het Hindoestaanse lichtjesfeest dat vorige maand in stilte werd gevierd. En wie spreekt over Chanoeka, het aloude joodse familiefeest dat vandaag begint met het aansteken van de eerste kaars?", "Ik ben Nederlander, maar ook joods en vier Chanoeka. Wat is dit land toch monocultureel.", "Wanda Bloemgarten, Amsterdam", "M/v", "Woensdag 10 ingezonden brieven in Opinie & Debat, waarvan 9 mannelijke en 1 vrouwelijke inzender. Kan daar eens iets aan gedaan worden?", "Aga Hendrikman, Sprundel", "Glans", "Mooie beeldspraak gebruikt de duo-voorzitter van de PvdA Deventer. Maar zou het niet ook zo kunnen zijn dat door al het gewrijf de salontafel van de PvdA zo hard is gaan glimmen dat men daar door verblinding niet meer goed ziet wat daarbuiten gebeurt? Misschien wil de SP dat wel voorkomen. Het is onwaarschijnlijk dat ze er de glans van de electorale successen van de PvdA willen nastreven.", "Ton ten Barge, De Heurne", "Austin", "Met Lloyd Austin krijgen de VS voor het eerst een zwarte minister van Defensie. Een mijlpaal in de ogen van velen, waaronder de Volkskrant. Wat zullen ook de Syri\u00ebrs blij zijn dat Austin benoemd is, onder wiens gezag zij tussen 2013 en 2016 hevig zijn gebombardeerd. Of de bevolking van Afghanistan, waar hij van 2003 tot 2005 een infanteriedivisie leidde in de tevergeefse strijd tegen de steeds sterker wordende Taliban.", "In werkelijkheid is Austins benoeming een middelvinger naar hen. Het is een bevestiging van decennia aan oorlogszucht van de VS in het Midden-Oosten en Azi\u00eb. Het is ook een overwinning voor de wapenindustrie, die onlosmakelijk met dat beleid is verbonden. Niet voor niets zat Austin tot voor kort in de raad van commissarissen bij Raytheon, een van de grootste wapenproducenten van de wereld. We zullen zien wat voor destructieve expedities hij nog voor de wereld in petto heeft.", "Jan Tourkov, Amsterdam", "Asfalt", "Het kabinet wil weer een stukje Amelisweerd asfalteren. Rutte maakte ooit eens in een verkiezingscampagne het grapje dat als je de PvdA het beheer over de Sahara zou geven, dat zand binnen de kortste keren zou zijn uitgegeven. Ik dacht toen al dat als je de VVD het beheer over de Sahara zou geven, het binnen de kortste keren onder het asfalt zou liggen.", "Arko van Zetten, Amsterdam", "Pensioen", "Hoera! De verkiezingen komen er aan: geen pensioenkorting. Gelukkig. Eh... wacht even, dus na dertien jaar bevriezing gaat de ontwaarding van mijn pensioen (inmiddels een dikke 20 procent) gewoon door? We worden blij gemaakt met een dode mus.", "Andr\u00e9 Klaver, Rijswijk", "Vissers", "\u2018Harde Brexit ramp voor vissers\u2019, kopt de krant. Vissers huilen echter krokodillentranen als het tot een harde Brexit komt. Nergens is de weerstand tegen de EU zo groot als in de Nederlandse vissersplaatsen. Daar vieren anti-EU-partijen altijd hoogtij bij verkiezingen."], "authors": [], "keywords": ["van", "wat", "youp", "het", "wil", "met", "zijn", "eigenlijk", "een", "je", "dat", "en", "faciliteren", "niet", "pisnicht", "voor"], "pubDate": "2020-12-09T16:06:54+01:00", "publicationId": "1a359314-37ee-33a8-8de7-301d3eb2ed28"}