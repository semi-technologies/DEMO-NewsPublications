{"id": "97645044-bf8b-35ed-a3d3-8cba000bddc3", "title": "Duindorp houdt het gezellig, maar niet altijd coronaproof", "url": "https://trouw.nl/binnenland/duindorp-houdt-het-gezellig-maar-niet-altijd-coronaproof~b1752a08/", "summary": "De jaarwisseling in de Haagse wijk Duindorp was niet altijd even coronaproof, maar wel gezellig.\nOm 10 uur is het op deze oudejaarsavond gezellig druk op het plein en de straten eromheen.\nFoto\u2019s worden niet op prijs gesteldHet fotograferen van de Duindorpse gezelligheid wordt soms niet op prijs gesteld, want de pers wil toch alleen maar slechte dingen van Duindorp laten zien.\nDuindorpers zelf zamelden geld in, waarmee ze negentig buurtbewoners die het niet breed hebben trakteerden op een kerstpakket.\nHet vuurwerk op het Tesselseplein barst nu los alsof het wegens corona niet verboden is.", "paragraphs": ["Niet \u00e9\u00e9n vreugdevuur maar tientallen. Geen rellen maar feest. De jaarwisseling in de Haagse wijk Duindorp was niet altijd even coronaproof, maar wel gezellig.", "\u2018Welkom in Duindorp\u2019, staat er in lichtslingers geschreven boven het Tesselseplein, het hart van de Haagse wijk die traditioneel een slechte pers heeft rond de jaarwisseling. Allemaal vooringenomenheid, menen veel Duindorpers.", "Om 10 uur is het op deze oudejaarsavond gezellig druk op het plein en de straten eromheen. Jongeren vormen de overgrote meerderheid, ouderen lijken thuis te blijven. Buurtbewoners stoken in olievaten vuurtjes van pallets en kerstbomen, ze steken rotjes af. Net zo gezellig als v\u00f3\u00f3r corona. Maar wat meldt de NOS-site? \u2018Onrust in Duindorp: brandjes en vuurwerk op straat\u2019.", "Overzichtelijk fikkie", "\u201cZie je, de media blazen alles op\u201d, zegt Maurice Pronk, die met buren en kinderen een overzichtelijk fikkie in een ton stookt. \u201cWil je wat drinken, broodje bal misschien?\u201d, vraagt Pronk. En tegen zijn kinderen: \u201cGeen vuurwerk naar voorbijgangers gooien, h\u00e8?\u201d", "Hun vuurwerk is trouwens licht spul. Ook dat van de buurman, die het nieuwe jaar slecht begint: volgende week moet hij voorkomen wegens tien \u2018shells\u2019, illegale vuurwerkmortieren, die de politie anderhalf jaar geleden bij hem aantrof. Dat kan hem op 400 euro boete per stuk komen te staan, vreest hij.", "Vreugdevuren in de straten. Beeld Inge van Mill", "Illegaal vuurwerk steken buurtgenoten w\u00e9l af - in overvloed. \u201cCobraatje 6. Valt wel mee toch?\u201d, zegt een man over de zwarte bom die hij in zijn hand laat rollen. \u201cMaar je moet het nooit naar mensen of honden gooien.\u201d", "In de Pluvierstraat, richting Tesselseplein, wordt de \u2018onrust\u2019 veroorzaakt door een live-zanger die levensliederen zingt, en publiek dat meejoelt, terwijl ze tussendoor knalvuurwerk afsteken. Drankjes en lachgasballonnetjes verhogen de feestvreugde.", "Foto\u2019s worden niet op prijs gesteld", "Het fotograferen van de Duindorpse gezelligheid wordt soms niet op prijs gesteld, want de pers wil toch alleen maar slechte dingen van Duindorp laten zien. \u201cNiet fotograferen, a.u.b.!\u201d, roept een man - \u2018a.u.b.!\u2019: ook hij houdt het vriendelijk.", "Het traditionele vreugdevuur op het strand mag dan wegens corona zijn afgelast, tientallen vreugdevuren in de straten vormen een stemmig alternatief. Soms zijn de vuren misschien wat hoog, als een verse kerstboom in de vuurton knettert. En soms walmt het heel erg, als ook een autoband in de ton gaat.", "Een politiebusje met vier man filmt de boel, even later passeren acht agenten in formatie op de fiets. Niks aan de hand, de agenten fietsen door en de feestgangers feesten verder.", "Grimmigheid blijft uit", "Het is elf uur inmiddels, er is geen sprake van grimmigheid waarvoor de media vreesden - of waar ze op hoopten, volgens de Duindorpers. Dat het hier wel degelijk kan spoken, bleek laatstelijk in oktober, toen het een paar dagen raak was met opstootjes, vernielingen en ME\u2019ers. Waarom precies was niet heel duidelijk. Wellicht liep, anders dan nu, een manifestatie voor behoud van het oudejaarsvreugdevuur uit de hand. De nieuwe Haagse burgemeester Jan van Zanen stuurde een brief aan alle 12- tot 18-jarige Duindorpers: \u2018Laat zien dat jij dit gedrag niet ok\u00e9 vindt\u2019, maande hij ze.", "Beeld Inge van Mill", "30.000 euro beschikbaar", "Ook stelde de gemeente 30.000 euro beschikbaar voor de buurt - de kerstverlichting in de straten is ermee betaald. Duindorpers zelf zamelden geld in, waarmee ze negentig buurtbewoners die het niet breed hebben trakteerden op een kerstpakket.", "Misschien heeft dat alles geholpen om het verdriet over het afgeblazen vreugdevuur te verkroppen. Die pil is des bitterder omdat vorig jaar ook al geen vergunning werd verleend, wegens onenigheid over de gewenste hoogte van de brandstapel. Maar de organisatie van de vreugdevuren (\u2018Onze traditie, onze cultuur, onze trots\u2019, meldt hun Facebookpagina) is niet op de handen blijven zitten.", "Vreugdevuur-organisator Danny (die zijn achternaam niet in de krant wil) en de zijnen hebben allerlei activiteiten georganiseerd voor de kinderen. \u201cDie leven altijd enorm naar toe die vuren\u201d, zegt Danny. \u201cMaar nu kwamen zo'n tachtig \u00e0 honderd kinderen af op een bootcamp en een speurtocht. Heel gezellig, en je moet toch wat.\u201d", "Hij baalt enerzijds omdat de gesprekken met de gemeente over een vergunning de goede kant uit gingen. \u201cWe hadden bijna groen licht, maar door corona mocht het nu toch niet doorgaan.\u201d Dat geeft hem anderzijds goede hoop dat het vreugdevuur volgend jaar wel weer kan branden.", "Het is 12 uur. Het vuurwerk op het Tesselseplein barst nu los alsof het wegens corona niet verboden is. Twee agenten krijgen gelukkig nieuwjaar toegewenst, en een high five toe. Niet coronaproof, nee.", "De volledige naam van Danny is bekend bij de hoofdredactie"], "authors": ["Eric Brassem"], "keywords": ["zijn", "van", "en", "duindorp", "een", "gezellig", "houdt", "coronaproof", "altijd", "op", "het", "maar", "niet", "dat", "die"], "pubDate": "2021-01-01T08:07:45Z", "publicationId": "b66cd8e4-4294-3571-bcd7-e490527f1a48"}