{"id": "f99315f5-8001-3fa3-b51b-4ccc1f0d5dd9", "title": "Het ontbreken van digitaks kost ontwikkelingslanden miljarden per jaar", "url": "https://trouw.nl/opinie/het-ontbreken-van-digitaks-kost-ontwikkelingslanden-miljarden-per-jaar~b77a9b1f/", "summary": "Bij het aanpakken van belastingontwijking moeten nu echt oplossingen komen waar ontwikkelingslanden baat bij hebben.\nFacebook, Google en Microsoft hebben mooie derdekwartaalcijfers en lijken weinig last te hebben van de pandemie.\nIn andere woorden: zij zijn gunstig voor de welvarende Oeso-landen en benadelen ontwikkelingslanden bij het belasten van deze bedrijven.\nHet ontbreken van een digitaks is een grote aderlating.\nLees ook:Het ontbreken van digitaks kost ontwikkelingslanden miljarden per jaarNederland speelt een sleutelrol in de wereld van belastingontwijking, blijkt andermaal uit een rapport.", "paragraphs": ["Bij het aanpakken van belastingontwijking moeten nu echt oplossingen komen waar ontwikkelingslanden baat bij hebben. Geef het daarom in handen van de Verenigde Naties, waar ze een gelijke stem hebben, bepleit Gijs Verbraak, senior beleidsadviseur bij ActionAid.", "Facebook, Google en Microsoft hebben mooie derdekwartaalcijfers en lijken weinig last te hebben van de pandemie. Dit kan niet gezegd worden over de economie\u00ebn van ontwikkelingslanden. Zij hebben een enorme dreun gekregen terwijl vele al gebukt gingen onder een gigantische schuldenlast. En hun gezondheidszorg? Die verkeerde voor corona al in een crisis.", "De Wereldgezondheidsorganisatie waarschuwt al jaren. Voor de coronacrisis kampten al 20 Afrikaanse ontwikkelingslanden met een tekort van bijna 1,8 miljoen verpleegkundigen. De situatie is nu nog nijpender. Maar waar halen landen in een penibele financi\u00eble situatie middelen vandaan om gezondheidsstelsels te verbeteren? Het antwoord: belastingen innen bij bedrijven die nu amper bijdragen, zoals grote techbedrijven. Door het uitblijven van internationale belastingregels is dat een onmogelijke opgave, helemaal voor ontwikkelingslanden.", "Er is weinig bekend over hoeveel belasting deze bedrijven betalen. Ze zijn nog altijd niet verplicht tot transparantie. Uit onderzoek van \u00adActionAid blijkt dat 20 ontwikkelingslanden vanwege oneerlijke belastingregels, 2,5 miljard euro per jaar aan belastinginkomsten van alleen al de drie techreuzen mis kunnen lopen. Het digitale karakter van Google, Facebook en Microsoft stelt hen in staat hun winsten nog makkelijker naar belastingparadijzen te verschuiven dan andere multinationals. Er is nood aan een internationale overeenkomst die hen verplicht belasting te betalen daar waar hun activiteiten plaatsvinden. Ter indicatie, alleen al in de 20 onderzochte landen hebben de drie meer dan 3 miljard gebruikers.", "Doelstellingen uitgesteld naar 2021", "Helaas blijft krachtige internationale actie uit. Onder leiding van de Oeso en G20 is er gewerkt aan een oplossing. De verwachting eerder dit jaar was dat de maatregelen in 2020 beklonken zouden worden tijdens de G20-top in Saudi-Arabi\u00eb. Door een gebrek aan consensus hebben de Oeso en G20 deze doelstelling verschoven naar halverwege 2021. In hun streven dan wel een akkoord te bereiken boden ze de blauwdrukken van maatregelen ter consultatie aan belanghebbenden aan, zoals bedrijven, ngo\u2019s en wetenschappers. De deadline van de consultatie liep deze week af.", "Nog belangrijker dan of, en zo ja wanneer, er een akkoord bereikt wordt, blijft de vraag of het pakket ontwikkelingslanden \u00fcberhaupt gaat helpen in de strijd tegen belastingontwijking. De voorgestelde oplossingen werken voordeliger voor vestigingslanden van de digitale bedrijven dan voor landen waar de activiteiten plaatsvinden. In andere woorden: zij zijn gunstig voor de welvarende Oeso-landen en benadelen ontwikkelingslanden bij het belasten van deze bedrijven. Bovendien is het gekozen voorstel onnodig complex en lastig te implementeren.", "Zeer verontrustende positie", "Afrikaanse landen zien de digitaks terecht als een onderdeel van de mogelijkheid om uit het dal te klimmen, iets wat door corona almaar moeilijker werd. Er wordt verwacht dat de belastinginkomsten van Afrikaanse landen door de crisis met minimaal 60 miljard euro zullen afnemen. Het ontbreken van een digitaks is een grote aderlating. De 20 landen hadden met de eerdergenoemde 2,5 miljard euro hun door de WHO berekende tekort van 1,8 miljoen verpleegkundigen met ruim 40 procent kunnen terugdringen.", "Er moeten oplossingen komen waarover ontwikkelingslanden mee kunnen praten en echt baat bij hebben. De Oeso blijkt bij het aanpakken van belastingontwijking \u2013 in 2013 met veel bravoure gestart \u2013 niet in staat die ruimte te bieden.", "Als de G20-leiders oog hebben voor de zeer verontrustende positie waarin ontwikkelingslanden zich nu bevinden, geven ze het stokje van de Oeso over aan de Verenigde Naties. Daar hebben ontwikkelingslanden een gelijke stem en is de kans groter op sterke maatregelen die hen helpen de belastinggaten van de digitale economie te dichten. Na de consultatie deze week is er geen tijd te verliezen om tot invoering van een digitaks te komen die ook werkt voor ontwikkelingslanden.", "Lees ook:", "Het ontbreken van digitaks kost ontwikkelingslanden miljarden per jaar", "Nederland speelt een sleutelrol in de wereld van belastingontwijking, blijkt andermaal uit een rapport.", "Arme landen lopen veel belastinggeld mis door verdragen met Nederland", "Door Nederlandse verdragen lopen arme landen veel belastinginkomsten mis, berekent het CPB in een nieuw rapport."], "authors": ["Gijs Verbraak"], "keywords": ["miljarden", "van", "digitaks", "jaar", "en", "voor", "ontwikkelingslanden", "een", "bij", "kost", "landen", "te", "het", "hebben", "ontbreken"], "pubDate": "2020-12-18T09:20:00Z", "publicationId": "b66cd8e4-4294-3571-bcd7-e490527f1a48"}