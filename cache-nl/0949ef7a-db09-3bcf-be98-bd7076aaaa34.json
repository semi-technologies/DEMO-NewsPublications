{"id": "0949ef7a-db09-3bcf-be98-bd7076aaaa34", "title": "\u2018Had Nederland maar een premier als Orb\u00e1n\u2019", "url": "https://nrc.nl/nieuws/2020/12/08/had-nederland-maar-een-premier-als-orban-a4022969", "summary": "De PvdA verloor drie jaar terug 29 van haar 38 zetels, en je hoorde niemand over een gat op links.\nVoorkeuren kunnen tussentijds wisselen, en als kiezers (in peilingen) een partij verlaten lijkt me dat een blijk van democratische gezindheid.\nVorige week had je het bericht van een Hongaarse Europarlementari\u00ebr op een homoseksuele seksorgie in Brussel.\nAls partijgenoot van premier Orb\u00e1n regelde de man eerder het grondwettelijk verbod op het homohuwelijk.\nEn dat van een partij die onder Orb\u00e1n ook de rechterlijke macht inperkte, George Soros wegpestte, de vrije meningsuiting onderdrukt en de persvrijheid bedreigt, aldus Amnesty.", "paragraphs": ["Sinds de toestanden in FVD heb je mensen, ook journalisten, die zich zorgen maken over \u2018het gat op rechts\u2019. Ze doelen op kiezers die in Forum een rechtse thuishaven vonden omdat ze de VVD te bleek en de PVV te plat vinden. Deze mensen zouden nu politiek ontheemd zijn, stakkers die in de steek zijn gelaten, en sommige bezorgde journalisten vragen zich af waar deze slachtoffergroep heen moet.", "Helemaal volgen kan ik deze zorgen niet. De PvdA verloor drie jaar terug 29 van haar 38 zetels, en je hoorde niemand over een gat op links. Het CDA verloor tien jaar geleden 20 van zijn 41 zetels, en ik herinner me geen bezorgde analyses over een gat in het midden. Voorkeuren kunnen tussentijds wisselen, en als kiezers (in peilingen) een partij verlaten lijkt me dat een blijk van democratische gezindheid.", "Maar misschien zijn sommige mensen zo geconditioneerd dat ze rechtse kiezers, met hun korte lontjes, beslist niet boos willen maken, en dan is bezorgdheid natuurlijk geen slechte oplossing.", "Alleen: is die geconditioneerdheid ook terecht? Vorige week had je het bericht van een Hongaarse Europarlementari\u00ebr op een homoseksuele seksorgie in Brussel. Als partijgenoot van premier Orb\u00e1n regelde de man eerder het grondwettelijk verbod op het homohuwelijk. Geniale hypocrisie.", "En dat van een partij die onder Orb\u00e1n ook de rechterlijke macht inperkte, George Soros wegpestte, de vrije meningsuiting onderdrukt en de persvrijheid bedreigt, aldus Amnesty. De EU wil daarom betalingen uit het coronanoodfonds koppelen aan handhaving van de rechtstaat, en Hongarije dreigt het fonds om die reden met Polen op te blazen. Eind deze week is er een EU-top.", "Het interessante is nu dat Den Haag \u00e9\u00e9n politicus kent die het voor Orb\u00e1n opneemt. Op 9 september zei PVV-voorman Wilders in de Kamer dat \u201ede Nederlandse pers meer op de hand van de elite is dan die in Hongarije\u201d, en dat hij \u201ebetwist dat Orb\u00e1n de rechtsstaat met voeten treedt\u201d. Op 16 september sprak Wilders \u201ehulde voor Orb\u00e1n\u201d uit. Op 17 november zei hij: \u201eHadden wij maar een premier als Orb\u00e1n. Rutte heeft niet de helft van het lef en de politieke ballen van Orb\u00e1n\u201d.", "En wat ik me dan afvraag is: w\u00e1\u00e1r zit hier precies het gat op rechts? Je vermoedt namelijk dat vrij veel Wilders-stemmers ook geen homorechten, persvrijheid of vrije meningsuiting willen beperken. En dat het echte gat op rechts eerder een gat in kennis is: dat deze kiezers amper weten hoezeer de tweede partij van het land achter een Hongaarse autocraat aanloopt, mede veroorzaakt doordat geconditioneerde mensen, ook journalisten, zulke feiten onbenoemd laten aangezien ze liever geen rechtse kiezers boos maken.", "Tom-Jan Meeus (t.meeus@nrc.nl; @tomjanmeeus ) schrijft elke dinsdag op deze plek een column.", "Een versie van dit artikel verscheen ook in NRC Handelsblad van 8 december 2020"], "authors": ["Tom-Jan Meeus", "Leestijd Minuut"], "keywords": ["van", "als", "nederland", "premier", "het", "op", "maar", "die", "een", "orb\u00e1n", "en", "dat", "ook", "gat"], "pubDate": "2020-12-08T00:00:00", "publicationId": "523804ef-c522-3326-9bed-36886aac98cb"}