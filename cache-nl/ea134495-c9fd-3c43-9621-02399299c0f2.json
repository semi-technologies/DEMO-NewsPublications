{"id": "ea134495-c9fd-3c43-9621-02399299c0f2", "title": "Dumfries baalt van weggeven voorsprong met PSV: 'Moeten slimmer zijn'", "url": "https://nu.nl/voetbal/6101175/dumfries-baalt-van-weggeven-voorsprong-met-psv-moeten-slimmer-zijn.html", "summary": "PSV-aanvoerder Denzel Dumfries baalde er zondag van dat zijn ploeg de zege uit handen gaf in de topper op bezoek bij Ajax.\n\"Als je naar de tweede helft kijkt, dan is 2-2 wel een terechte uitslag.\nAjax werd op een gegeven moment sterker en toen hadden we op sommige momenten wat slimmer moeten zijn.\nWe wisten ook dat Ajax altijd kansen cre\u00ebert, maar het is zuur dat het nog 2-2 werd.\nIk vond ook niet dat Ajax fitter was, dat was volgens mij niet van grote invloed.\"", "paragraphs": ["PSV-aanvoerder Denzel Dumfries baalde er zondag van dat zijn ploeg de zege uit handen gaf in de topper op bezoek bij Ajax. De Eindhovenaren verspeelden een snelle 0-2-voorsprong en moesten genoegen nemen met een 2-2-gelijkspel.", "\"Als je naar de tweede helft kijkt, dan is 2-2 wel een terechte uitslag. We begonnen goed, precies zoals we wilden. Ajax werd op een gegeven moment sterker en toen hadden we op sommige momenten wat slimmer moeten zijn. Kleine overtredingen maken, wat vallen...\", zei Dumfries tegen ESPN.", "PSV leidde al na ruim twintig minuten met 0-2 door twee doelpunten van Eran Zahavi. Ajax kwam vlak voor rust terug tot 1-2 dankzij een treffer van Quincy Promes en bracht halverwege de tweede helft de stand in evenwicht door een goal van Antony.", "\"Ik heb er niet echt een verklaring voor waarom we opnieuw een terugval hadden. In sommige wedstrijden hebben we wel verbetering laten zien. We wisten ook dat Ajax altijd kansen cre\u00ebert, maar het is zuur dat het nog 2-2 werd. Van de gelijkmaker baal ik extra gezien mijn fout.\"", "\"2-2 is geen slecht resultaat, maar we gingen voor de winst. Bepaalde fases in de wedstrijd geven ons wel houvast voor het restant van de competitie. Daar moeten we op voortborduren. We weten dat we een goede ploeg hebben. Ik vond ook niet dat Ajax fitter was, dat was volgens mij niet van grote invloed.\"", "284 Terugblik Ajax-PSV: 'Recordaankoop Haller maakte direct indruk'", "Schmidt: 'Voor ons een goede start van het jaar'", "PSV-trainer Roger Schmidt kon wel goed leven met een punt. \"Dit was voor ons een goede start van het jaar. Natuurlijk kun je een beetje teleurgesteld zijn als je een 0-2-voorsprong weggeeft. Maar we moeten ook erkennen dat we tegen een heel goede tegenstander speelden die bij een achterstand niet opgaf en nog meer druk ging zetten.\"", "\"Het was een geweldige wedstrijd. Een duel met veel strijd, dynamiek en mooie goals. Ajax speelde na onze twee doelpunten ook heel goed. Zo eerlijk moet ik zijn. We hielden de bal in de openingsfase van de tweede helft nauwelijks meer in de ploeg. Maar door de wissels kregen we meer stabiliteit in het elftal en cree\u00ebrden we meer kansen dan Ajax.\"", "Schmidt liet verder weten dat de blessures van Donyell Malen en Cody Gakpo niet ernstig zijn en dat hij hoopt dat Mario G\u00f6tze, die ontbrak tegen Ajax, woensdag wel weer mee kan doen in eigen huis tegen AZ. \"We hebben er alles aan gedaan om hem op tijd fit te krijgen, maar dat is niet gelukt. We gaan er alles aan doen om hem wel klaar te krijgen voor AZ.\"", "PSV verzuimde door het gelijkspel de koppositie over te nemen van Ajax. De naaste achtervolger heeft na vijftien speelrondes nog altijd \u00e9\u00e9n punt achterstand op de Amsterdammers. Feyenoord en Vitesse, die dit weekend wel wonnen, hebben als respectievelijk nummer drie en vier nog maar drie punten minder dan Ajax.", "Bekijk het programma, de uitslagen en de stand in de Eredivisie"], "authors": ["Door"], "keywords": ["baalt", "psv", "dumfries", "zijn", "voorsprong", "met", "slimmer", "moeten", "weggeven", "van", "en", "een", "ajax", "voor", "op", "het", "niet", "dat", "wel"], "pubDate": null, "publicationId": "4d7a0f80-7953-388c-9af8-e7a437b5632e"}