{"id": "6dbf5301-6090-3379-9007-a98402e6326b", "title": "RIVM: streven blijft om begin januari te vaccineren", "url": "https://nrc.nl/nieuws/2020/12/16/coronablog-17-december-a4024216", "summary": "Het RIVM zegt donderdag tegen NRC dat het streven nog steeds is om \u201ein de week van 4 januari te beginnen\u201d.\nRIVM: streven blijft om begin januari te vaccineren Het RIVM hoopt nog steeds dat Nederland begin januari kan beginnen met het inenten van zorgverleners.\nPVV-leider Geert Wilders wil spoeddebat om het kabinet te vragen waarom Nederland niet dit jaar nog met vaccineren begint.\nZweden zette zich af van andere landen door geen lockdowns in te voeren en het dragen van gezichtsmaskers niet te verplichten.\nZelf heeft Biden aangegeven dat hij liever zorgmedewerkers voor laat gaan, maar dat hij inziet dat het belangrijk is dat mensen zien dat hij zelf ook het vaccin neemt.", "paragraphs": ["De Jonge aan Kamer: Nederland zet eerste prik op 8 januari Nederland zet op vrijdag 8 januari de eerste vaccinatie tegen Covid-19. Dat meldt minister Hugo de Jonge (Volksgezondheid, CDA) donderdagavond in een brief aan de Tweede Kamer. Drie dagen later zal de GGD op drie locaties gaan vaccineren en vanaf 18 januari op 25 centrale locaties door heel Nederland. Volgens De Jonge is dit tijdschema \u201ehet snelst mogelijke, gegeven de stappen die pas gezet kunnen worden na ontvangst van de informatie vanuit de EMA bij goedkeuring\u201d. Het Europees Geneesmiddelenbureau (EMA) keurt naar verwachting het Pfizer-vaccin komende maandag goed en diverse andere Europese landen hebben aangekondigd eind dit jaar te gaan vaccineren. Nederland heeft volgens De Jonge iets langer nodig omdat nog aan \u201eeen aantal zorgvuldigheidseisen\u201d moet worden voldaan. De minister schrijft dat specificaties van het Pfizer-vaccin nog moeten toegevoegd in \u201eeen medische richtlijn van het RIVM, IT-systemen en in de belscripts die de medewerkers van het GGD-callcenter gaan hanteren en die de medewerkers op de priklocatie gebruiken\u201d. Ook moeten de systemen van de GGD daarna nog een keer worden getest. Een meerderheid van de Tweede Kamer steunde vanmiddag een verzoek van PVV-leider Geert Wilders om vanavond of komende dinsdag te debatteren over het vaccinatieplan van Nederland. Volgens persbureau ANP zal het debat vanavond plaatsvinden.", "Ook Belgi\u00eb wil meteen na Kerst beginnen met inenten Ook Belgi\u00eb is van plan eind december nog te beginnen met inenten tegen het coronavirus. Mits farmaceut Pfizer op tijd de eerste voorraad vaccins levert, \u201ezullen wij onmiddellijk na Kerstmis dat signaal van hoop kunnen geven\u201d, zei minister van Volksgezondheid Frank Vandenbroucke donderdag volgens Belgische media. Eerder op de dag zei Vandenbrouckes Duitse collega Jens Spahn dat ook Duitsland op 27 december de eerste inentingen wil toedienen. Even later verklaarde voorzitter van de Europese Commissie Ursula von der Leyen 27 december tot offici\u00eble startdatum van het vaccinatieprogramma in de EU. Duitsland en Belgi\u00eb hebben samen met Nederland en nog vijf andere EU-landen afgesproken de aanvang van de inentingscampagne op elkaar afstemmen. Of het Nederland lukt ook al voor de jaarwisseling te beginnen, is echter de vraag.", "Voetgangers in het centrum van Brussel. Foto Francisco Seco/AP", "Kamer vanavond of dinsdag in debat over vaccinatie De Tweede Kamer debatteert donderdagavond of dinsdag over wanneer Nederland kan beginnen met vaccineren. Over het moment dat het vaccinatieprogramma van start kan is verwarring ontstaan: de Europese Commissie twitterde donderdagmiddag dat de vaccinaties in de EU vanaf 27 december van start gaan, maar het ministerie van Volksgezondheid en de GGD hebben gezegd dat Nederland pas in de loop van januari zal starten. Het RIVM zegt donderdag tegen NRC dat het streven nog steeds is om \u201ein de week van 4 januari te beginnen\u201d. Een meerderheid van de Kamer steunde donderdag een verzoek van PVV-leider Geert Wilders om snel een debat met minister van Volksgezondheid Hugo de Jonge (CDA) te houden. Als de minister voor 18.00 uur een brief aan de Kamer stuurt zal het debat nog donderdagavond worden gehouden. Anders wordt het waarschijnlijk komende dinsdag, in het kerstreces. Het kabinet heeft eerder gezegd komende maandag met een concreter vaccinatieplan te komen. Dan keurt het Europees Medicijnagentschap (EMA) naar verwachting het Pfizer-vaccin goed.", "Bijna 13.000 nieuwe positieve tests gemeld bij RIVM Het RIVM heeft de afgelopen dag 12.844 nieuwe meldingen over positieve coronatests ontvangen. Dat zijn er ruim 1.600 meer dan woensdag. Of dat ook de daadwerkelijke stijging in het aantal positieve tests is, valt niet te zeggen: meldingen komen vaak met vertraging binnen bij het RIVM, waardoor de dagaantallen hoger of lager kunnen uitvallen. De bijna 13.000 positieve tests vormen het hoogste geregistreerde dagaantal sinds het begin van de coronacrisis. In het voorjaar werd er wel veel minder getest dan nu. De 11.214 positieve tests van woensdag waren ook al een record. Gemiddeld genomen is het aantal positieve tests al sinds begin december gestaag aan het oplopen. Verder kreeg het RIVM 77 meldingen binnen over mensen die zijn overleden aan Covid-19. Dat zijn er ongeveer even veel als gisteren. Ook de sterftecijfers die het RIVM publiceert, geven geen beeld van het exacte aantal overledenen op een bepaalde dag, omdat er met vertraging wordt gerapporteerd.", "RIVM: streven blijft om begin januari te vaccineren Het RIVM hoopt nog steeds dat Nederland begin januari kan beginnen met het inenten van zorgverleners. Een woordvoerder zegt donderdag tegen NRC dat \u201ewe in de week van 4 januari beginnen als alles meezit\u201d. Het RIVM spreekt daarmee een uitzending van Nieuwsuur tegen waarin woensdag schema\u2019s te zien waren waarin de vaccinatie in de derde week van januari, rond de 18de, zou beginnen. Volgens het RIVM zijn dit \u201eoude planningen\u201d. Donderdagmiddag vond nog een overleg tussen alle betrokken partijen plaats over de start van de vaccinatie. De vraag wanneer Nederland de eerste prikken gaat zetten is nog urgenter nu het Europees Medicijnagentschap al komende maandag, en niet pas maandag 29 december, het Pfizer-vaccin beoordeelt en naar verwachting goedkeurt. Daarna geeft de Europese Commissie naar verwachting snel toestemming op het op de markt te brengen, de eerste levering van Pfizer aan de lidstaten volgt dan mogelijk nog voor Kerst. De voorzitter van de Europese Commissie, Ursula von der Leyen, twitterde donderdag dat er vanaf 27 december gevaccineerd zal worden in de EU. Het lijkt er niet op dat Nederland al zo snel kan beginnen met inenten. Na de Europese goedkeuring komt er nog een spoedadvies van de Gezondheidsraad over de inzet van het Pfizer-vaccin. Volgens het ministerie van Volksgezondheid kan dit \u201eecht snel, binnen een paar dagen\u201d. Het RIVM streeft er intussen naar nog voor het einde van het jaar het digitale registratiesysteem klaar te hebben waarin alle gegevens moeten komen te staan over wie met welk vaccin wordt gevaccineerd. De woordvoerder verwacht dat dit \u201edit eind december gewoon klaar is\u201d, maar zegt ook: \u201eHet moet ook klaar zijn wil je kunnen beginnen met vaccineren.\u201d De vraag is hoe het verder met de logistieke voorbereidingen staat. De GGD\u2019s zijn momenteel op zoek naar dertig geschikte locaties door het hele land waar de zorgverleners naartoe moeten komen voor de vaccinatie. De GGD wilde woensdag geen vragen van NRC beantwoorden, maar voorzitter Andr\u00e9 Rouvoet zei dinsdag op NPO Radio 1 dat de GGD\u2019s het \u201ezorgvuldig en veilig\u201d willen doen. \u201eWe gaan de tijd nemen om het goed te regelen\u201d, aldus Rouvoet. PVV-leider Geert Wilders wil spoeddebat om het kabinet te vragen waarom Nederland niet dit jaar nog met vaccineren begint. Vanmiddag om 15.00 uur, op de laatste dag voor het reces, blijkt of de rest van de Kamer dat ook wil. Een koelcontainer op Schiphol. KLM bereidt zich voor op de distributie van het coronavaccin, dat koud vervoerd moet worden. Foto Remko de Waal/ANP", "Pensioenuitvoerder APG zet Amazon onder druk om anti-coronamaatregelen De Nederlandse pensioenuitvoerder APG wil opheldering van Amazon over de maatregelen die dat concern neemt om zijn personeel te beschermen tegen Covid-19. Samen met een ambtenarenpensioenfonds uit New York zet het druk op de webwinkelgigant om duidelijk te maken of de coronamaatregelen effect hebben. APG en de Amerikanen, die bij elkaar 6,3 miljard dollar (5,2 miljard euro) aan Amazon-aandelen bezitten, hebben dat donderdag bekendgemaakt. Amazon krijgt al sinds het begin van de coronacrisis kritiek omdat de distributiecentra onveilig zouden zijn voor werknemers. Journalisten onthulden dat sommige magazijnen coronabrandhaarden waren en dat het personeelsbestand er een hoog verloop kende. De omstandigheden leidden tot protestacties van Amazon-personeel. De webwinkel beloofde 4 miljard dollar uit te geven aan anti-coronamaatregelen. In oktober gaf het bedrijf enige openheid van zaken: van zijn 1,37 miljoen Amerikaanse werknemers hadden een kleine 20.000 het coronavirus opgelopen. Lees ook deze reportage: Bij Amazon dwingen de werknemers zelf verandering af Volgens de pensioenfondsen heeft Amazon nog onvoldoende duidelijkheid gegeven. Zo maakte het bedrijf van Jeff Bezos, de rijkste man op aarde, nog onvoldoende duidelijk hoe effectief de genomen anti-coronamaatregelen zijn. Volgens sommige medewerkers maken die niet genoeg verschil. Amazon zei niet op welke locaties de meeste medewerkers besmet raakten, noch welk personeel het grootste risico op besmetting loopt. Als Amazon niet zelf een rapport uitbrengt met de gevraagde gegevens, zullen de pensioenfondsen daar nog eens op aandringen op de aandeelhoudersvergadering in 2021. \u201eWe willen weten hoe effectief de miljardeninvesteringen zijn geweest\u201d, zegt Anna Pot, die bij APG gaat over investeringen in Noord-Amerika. \u201eZijn de werknemers echt veilig? Als Amazon echt inzicht geeft in de resultaten van zijn anti-coronamaatregelen, kan het het goede voorbeeld geven en de lat hoger leggen voor andere bedrijven.\u201d APG is de uitvoeringstak van ABP, het grootste pensioenfonds van Nederland, met bijna 3 miljoen deelnemers.", "Een magazijn van Amazon in de stad New York. Foto Timothy A. Clary/AFP", "Weer meer pati\u00ebnten in ziekenhuizen en op IC\u2019s Voor de zevende dag op rij liggen er meer Covid-19-pati\u00ebnten in Nederlandse ziekenhuizen dan een dag eerder. Donderdag telde het Landelijk Co\u00f6rdinatiecentrum Pati\u00ebnten Spreiding 2.003 pati\u00ebnten met Covid-19, een toename van 39. Van al deze zieken krijgen er 536 intensieve zorg. Woensdag waren dat er nog 526. Wat betreft zowel reguliere- als IC-afdelingen is de bezettingsgraad sinds de laatste week van november niet zo hoog geweest als nu.", "Zweedse koning over coronabeleid: \u2018We hebben gefaald\u2019 De Zweedse koning Karel Gustaaf XVI heeft in een jaarlijks televisie-interview met SVT1 gezegd dat zijn land heeft \u201egefaald\u201d bij de bestrijding van het coronavirus. Volgens de koning is Zweden er niet in geslaagd genoeg levens te redden. \u201eWe hebben een groot aantal overledenen en dat is vreselijk. Het is iets waar we allemaal last van hebben.\u201d Het is zeer ongebruikelijk dat de Zweedse koning zich uitspreekt over implicaties van het beleid van de regering, aangezien zijn functie grotendeels ceremonieel is. Zweden zette zich af van andere landen door geen lockdowns in te voeren en het dragen van gezichtsmaskers niet te verplichten. Scholen, restaurants en bedrijven bleven grotendeels open. Er werd op vertrouwd dat vrijwillige sociale afstand en hygi\u00ebnemaatregelen voldoende moesten zijn om de verspreiding van het coronavirus in te dammen. In Zweden zijn sinds het begin van de pandemie bijna 8.000 mensen overleden aan Covid-19. Veel van hen waren ouderen in verpleeghuizen. Veel mensen hebben niet de gelegenheid gekregen om afscheid te nemen van hun familieleden. Dat noemde de koning in zijn toespraak \u201eeen zware en traumatische ervaring\u201d. Een offici\u00eble commissie bracht dinsdag een rapport naar buiten waaruit bleek dat systematische tekortkomingen in de ouderenzorg in combinatie met inadequate maatregelen van de overheid hebben bijgedragen aan het hoge dodental in verpleeghuizen in Zweden.", "Von der Leyen: EU-landen kunnen op 27 december beginnen met vaccineren Lidstaten van de Europese Unie kunnen vanaf 27 december beginnen met het inenten van hun burgers tegen het coronavirus. Dat heeft de voorzitter van de Europese Commissie, Ursula von der Leyen, donderdag op Twitter aangekondigd. Von der Leyens baseert zich op de verwachting dat het Europees Geneesmiddelenbureau (EMA) het vaccin van Pfizer en BioNTech volgende week maandag, 21 december, goedkeurt. Daarna heeft de Europese Commissie ongeveer drie dagen nodig om een vergunning af te geven. Pfizer kan vervolgens op 26 december beginnen met de Europese distributie van het vaccin, zegt een woordvoerder van de Commissie. Een dag later zou het inenten dan dus al kunnen beginnen. Of ook Nederland direct op 27 december aan de slag kan, is nog onduidelijk. Het ministerie van Volksgezondheid wilde daar volgens persbureau ANP donderdag nog niets over zeggen. Het AD berichtte donderdagmorgen dat de ict-systemen van de GGD\u2019s nog niet op tijd klaar zijn voor een begin van de inentingscampagne in december. Duitsland zegt wel dit jaar nog te kunnen beginnen. \u201eAls de goedkeuring op het verwachte moment komt, starten we op 27 december\u201d, zei minister van Volksgezondheid Jens Spahn donderdag. In het Verenigd Koninkrijk, dat het Pfizer-vaccin in een spoedprocedure goedkeurde, worden al sinds vorige week mensen inge\u00ebnt. Tot nu hebben zo\u2019n 140.000 Britten een prik gekregen. De Festhalle in de Duitse stad Frankfurt is omgebouwd tot vaccinatiecentrum. Foto Ralph Orlowski/Reuters", "Rutte, De Croo en Laschet: blijf thuis Premier Mark Rutte heeft samen met zijn Belgische collega Alexander de Croo en Armin Laschet (president van de Duitse deelstaat Noordrijn-Westfalen) mensen opgeroepen voorlopig niet de grenzen tussen Nederland, Belgi\u00eb en Duitsland over te steken. \u201eAls goede buren moeten we solidair zijn\u201d, aldus Rutte. \u201eDe realiteit is nu dat niet alleen wij de grens oversteken, maar het virus ook.\u201d Samen met mijn collega\u2019s @alexanderdecroo uit Belgi\u00eb en @ArminLaschet uit Duitsland doe ik een beroep op u: restez chez soi, bleib zuhause, blijf thuis. Ga echt alleen de grens over voor essenti\u00eble reizen. pic.twitter.com/aloftWiFh6 \u2014 Mark Rutte (@MinPres) December 17, 2020", "Franse president Macron test positief op coronavirus De Franse president Emmanuel Macron is positief getest op het coronavirus. Dat meldt het \u00c9lys\u00e9e donderdag. Macron gaat zeven dagen in zelfisolatie, maar zal gewoon doorgaan met zijn werkzaamheden. De Franse president is geboren op 21 december 1977, wat betekent dat hij zijn 43ste verjaardag in isolatie zal moeten vieren. In een verklaring schrijft het \u00c9lys\u00e9e dat de \u201ediagnose werd gesteld na een RTPCR-test die werd uitgevoerd bij het begin van de eerste symptomen\u201d. Woensdag ontmoette Macron de premier van Portugal, Ant\u00f3nio Costa. Naast Costa is de lijst met mensen die Macron de afgelopen dagen heeft ontmoet lang. Allereerst premier Jean Castex, die zich direct heeft laten testen en negatief is gebleken. Daarnaast ontmoette Macron ook de voorzitters van alle parlementaire fracties in de Nationale Vergadering, die hij afgelopen dinsdag voor de lunch ontving. Maandag lunchte Macron met ter gelegenheid van de 60ste verjaardag van de OESO met de Spaanse minister-president Pedro Sanchez, Charles Michel, voorzitter van de Europese Raad, en Angel Gurria, secretaris-generaal van de OESO. Ook Sanchez en Michel gaan uit voorzorg in zelfisolatie. De Franse autoriteiten hebben laten weten dat Macron een potentieel besmettingsgevaar was vanaf maandagavond 14 december. Volgens bronnen in Brussel zijn tijdens de EU-top op 11 en 12 december alle hygi\u00ebnemaatregelen in acht genomen. Vooralsnog is van geen andere deelnemer aan die top vernomen dat die positief getest is. The @eucopresident was informed by the French authorities that he is not considered to be a close contact. He is tested regularly and tested negative on Tuesday.", "\u2070However as a matter of precaution the president will go into self-isolation. \u2014 Barend Leyts (@BarendLeyts) December 17, 2020 Na de OESO-bijeenkomst woonde Macron maandag nog een vergadering bij met tientallen burgers die in een klimaatraad zitten. Komende week zou de president naar Libanon gaan, maar dat bezoek gaat nu niet door. De president trekt zich de crisis in Libanon aan en heeft sinds de ontploffing in Beirut bijvoorbeeld al meerdere donorconferenties georganiseerd. Sinds 15 december is in Frankrijk een avondklok van kracht tussen 20.00 en 06.00 uur. Die avondklok geldt niet voor Kerst, maar wel voor Oud en Nieuw. Er is geen sprake van een een volledige lockdown, maar veel winkel, theaters en bioscopen zijn gesloten. Het dagelijks aantal nieuwe besmettingen in het land ligt ruim boven de 10.000, terwijl Macron 5.000 nieuwe gevallen per dag als doel had gesteld voor er weer maatregelen versoepeld kunnen worden. Correctie (17 december 2020): In een eerdere versie van dit artikel stond dat Pedro S\u00e1nchez president van Spanje is in plaats van minister-president. Ook ontbrak het accent in zijn achternaam. Dat is hierboven aangepast.", "De Franse president Macron bij de verjaardag van de OESO afgelopen maandag. Foto AFP", "Mbo-studenten gaan stembureaus bemannen Tijdens de Tweede Kamerverkiezingen van volgend jaar worden stembureaus gedeeltelijk bemand door mbo-studenten. Dat heeft het ministerie van Binnenlandse Zaken afgesproken met onder meer de MBO-raad, de Vereniging Nederlandse Gemeenten en Nederlandse Vereniging voor Burgerzaken (NVVB). De betrokken partijen werken het plan samen met verantwoordelijk minister Kajsa Ollongren (Binnenlandse Zaken, D66) de komende periode uit. Dan wordt duidelijk welke taken de studenten op zich kunnen nemen en hoeveel van hen er zullen worden ingezet. Taken kunnen vari\u00ebren van opbouwen en afbouwen van de stembureaus, beveiliging en gastheer- of gastvrouwschap, tot de rol van stembureaulid achter de tafel. Het kabinet gaat ervan uit dat het coronavirus in maart volgend jaar nog altijd heerst en organiseert de verkiezingen daarom in aangepaste vorm. Stembureaus worden zo ingericht dat bezoekers anderhalve meter afstand kunnen bewaren en blijven bovendien twee dagen langer open dan normaal. Daarvoor zijn zeventigduizend stembureauleden nodig, schreef Ollongren donderdagochtend aan de Tweede Kamer. Die debatteert later op de dag over haar wetsvoorstel voor alternatieve verkiezingen. In het wetsvoorstel is de mogelijkheid om schriftelijk te stemmen maar in beperkte mate opgenomen, namelijk alleen voor mensen van zeventig jaar of ouder. Volgens de regering zijn het stemgeheim en de stemvrijheid niet voor de volle honderd procent te waarborgen. De kieswet zodanig wijzigen was bovendien niet meer haalbaar geweest voor maart, schreef Ollongren vorige week aan de Kamer. Het kabinet heeft in een eerder stadium een campagne gelanceerd om via radio en televisie stembureauleden te werven. Afgelopen maandag hadden 25.000 mensen dat gedaan, aldus de minister. Volgende maand peilt ze bij gemeenten of er voldoende of juist te weinig aanmeldingen zijn. KajsaOllongren Kajsa Ollongren", "Want #ditismbo https://t.co/Hozij9QPyV Geweldig deze inzet van de MBO-studenten voor de verkiezingen. Jullie gaan het verschil maken. En het is een mooie investering in de toekomst! En dank ook aan de MBO Raad, VNG en NVVB voor de samenwerkingWant #elkestemtelt 17 december 2020 @ 08:22 Mbo-studenten gaan aan de slag op stembureaus bij komende verkiezingen. MBO Raad, @VNGemeenten, @NVVB_ en @MinBZK gaan samenwerken om mbo-studenten als vrijwilliger in te zetten zodat mbo'ers praktijkervaring kunnen opdoen. https://t.co/VKjSGCxNX6#elkestemtelt #ditismbo \u2014 MBO Raad (@MBORaad) December 17, 2020 Volgen", "CBS: werkloosheid daalt verder in november In de afgelopen drie maanden daalde de werkloosheid in Nederland met gemiddeld 16.000 per maand, meldt het Centraal Bureau voor de Statistiek donderdag. In november waren 378.000 mensen werkloos, 4 procent van de beroepsbevolking. In augustus telde Nederland nog 426.000 werklozen. Wel ligt de werkloosheid een stuk hoger dan voor de coronacrisis. Het CBS constateert een sterke stijging van het aantal werkenden in oktober (40.000) en november (29.000). In totaal hadden 4,1 miljoen mensen in november om uiteenlopende redenen geen betaald werk. Tussen maart en augustus nam het aantal werklozen met ruim 150.000 toe. Daarna is de werkloosheid juist gedaald, in november tot het laagste punt in een halfjaar tijd. CBS-hoofdeconoom Peter Hein van Mulligen noemt daarvoor twee oorzaken. \u201eEnerzijds zien we dat minder mensen op zoek zijn naar een nieuwe baan. Vooral bij jongeren zien we een terugtrekkende beweging op de arbeidsmarkt. Die zullen minder zoeken naar een baan in bijvoorbeeld de horeca.\u201d Mensen die stoppen met zoeken, worden niet meer meegenomen in deze werkloosheidscijfers. Tegelijkertijd ziet het CBS dat meer mensen die ouder dan 25 jaar zijn wel aan het werk komen. \u201eIn callcenters zijn duizenden mensen aangenomen voor het bron- en contactonderzoek\u201d, zegt Van Mulligen. \u201eOok de detailhandel doet het nog steeds goed, vooral online. Er zijn mensen aangenomen voor de distributie en pakketbezorging. De verscherpte maatregelen zoals de horecasluiting half oktober heeft vooralsnog niet tot een groot banenverlies geleid.\u201d 11", "\u2018Voedselbanken gaven miljoenen noodsteun nog niet uit\u2019 De Nederlandse voedselbanken hebben dit jaar miljoenen euro\u2019s aan noodsteun gekregen van het kabinet, maar nog geen gebruik gemaakt van dat geld. Dat schrijft dagblad Trouw donderdag. Hoewel de eerste 4 miljoen aan noodsteun nog niet was uitgegeven, heeft het kabinet nog eens 8 miljoen euro voor de voedselbanken overgemaakt. Aanvankelijk verwachtte Voedselbanken Nederland, een vereniging met ruim 170 voedselbanken en wekelijks 100.000 gebruikers, dat de coronacrisis voor tekorten zou zorgen. Daarom maakte het kabinet 4 miljoen euro vrij. Vooralsnog blijkt de organisatie het ook zonder steun te redden. In de praktijk worden tekorten bij voedselbanken vaak opgelost door donaties, aldus Trouw. Om het nieuwe steunpakket van 8 miljoen euro, betaald vanuit het Europees Sociaal Fonds, hebben de voedselbanken niet gevraagd. \u201eWij hebben de overheid gevraagd wat ze kunnen doen als wij fors gaan groeien\u201d, zegt bestuurslid Pien Ruig van Voedselbanken Nederland tegen Trouw. \u201eToen stelden ze dit bedrag ter beschikking. Het bedrag is niet gebaseerd op een concrete budgetvraag van ons. Maar we waren er allang blij mee.\u201d De voedselbanken zeggen het geld te zien als een vangnet voor de coronapandemie. Het ministerie van Sociale Zaken en werkgelegenheid zegt tegen Trouw nog in gesprek te zijn over de besteding van het geld.", "Een vol voedselpakket in het distributiecentrum van de Voedselbank. Foto Sem van der Wal/ANP", "TUI en Corendon stoppen voorlopig met vakantievluchten Luchtvaartmaatschappijen TUI en Corendon hebben hun dienstverlening opgeschort. Per donderdag zijn alle vluchten die nog werden uitgevoerd, geannuleerd. Dat waren er overigens al niet veel meer, zegt een woordvoerder. \u201eWij brengen geen vakantiegangers meer naar oranje gebieden.\u201d Woensdag heeft het kabinet wereldwijd het reisadvies aangepast naar oranje. TUI vloog sowieso alleen nog maar naar \u201egele\u201d bestemmingen. Tot en met woensdag waren dat Bonaire, Aruba, Sint Maarten en de Canarische Eilanden. Corendon vloog in het Caribisch gebied alleen naar Cura\u00e7ao, ook een bestemming die TUI tot voor kort nog aandeed. Het reisadvies voor Cura\u00e7ao is vorige week al bijgesteld door het kabinet. Naar wintersportbestemmingen vloog TUI al enige tijd niet meer. Hoe lang de maatregel van kracht blijft, kunnen beide bedrijven nu nog niet zeggen. Corendon ziet de situatie in elk geval tot en met de eerstvolgende persconferentie van het kabinet aan, op 19 januari. TUI heeft wat betreft annuleringen tot nu toe steeds drie tot vier weken vooruit gekeken.", "Een Corendontoestel begin dit jaar bij de landing op Schiphol. Foto Remko de Waal/ANP", "Mike Pence krijgt vrijdag vaccin De Amerikaanse vicepresident Mike Pence en zijn vrouw zullen vrijdag een coronavaccin krijgen toegediend. Dat meldt persbureau AP. Dit zal tijdens een publiek evenement plaatsvinden, zodat mensen kunnen zien dat de vicepresident geprikt wordt. Volgens bronnen van AP krijgt aankomend president Joe Biden volgende week een coronavaccin. Viroloog Anthony Fauci had Biden aangeraden het vaccin zo snel mogelijk te nemen. Zelf heeft Biden aangegeven dat hij liever zorgmedewerkers voor laat gaan, maar dat hij inziet dat het belangrijk is dat mensen zien dat hij zelf ook het vaccin neemt. Foto Brendan Smialowski / AFP", "Minister wil reisverklaring voor vluchten Minister Cora van Nieuwenhuizen (Infrastructuur, VVD) laat onderzoeken of mogelijk is voor reizigers op Schiphol een reisverklaring verplicht te stellen, waarin de noodzakelijkheid van de reis beschreven staat. Dat schrijft zij woensdagavond laat in een brief aan de Tweede Kamer. Het is nog onbekend hoe de verklaring er precies uit zou moeten zien. De brief van de minister volgt na een derde overleg tussen Van Nieuwenhuizen en Schiphol, waarbij gesproken is over de drukte op de luchthaven. Na eerder overleg nam Schiphol verschillende maatregelen, waaronder het inzetten van extra personeel om wachtrijen te voorkomen en om reizigers op de anderhalve meter afstand te wijzen. Dat is volgens de minister niet voldoende gebleken. Naast de reisverklaring zullen reizigers die vanuit een risicogebied willen vertrekken voortaan eerst een testverklaring moeten overleggen, waarin staat dat een virustest een negatieve uitslag gaf. Dinsdag werd al bekend dat KLM en Delta met een testverklaring begonnen te werken voor reizigers die vanuit het Amerikaanse Atlanta naar Amsterdam komen. Schiphol lijdt flinke verliezen en zal nog meer moeten snijden in banen. Foto Harold Versteeg / Hollandse Hoogte / ANP"], "authors": [], "keywords": ["rivm", "van", "om", "dat", "nog", "een", "het", "en", "met", "te", "januari", "zijn", "op", "vaccineren", "blijft", "begin", "streven"], "pubDate": "2020-12-16T00:00:00Z", "publicationId": "523804ef-c522-3326-9bed-36886aac98cb"}