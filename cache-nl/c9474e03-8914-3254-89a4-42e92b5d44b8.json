{"id": "c9474e03-8914-3254-89a4-42e92b5d44b8", "title": "Weg met wetten die burgers volkomen klem zetten als ze fouten maken", "url": "https://www.trouw.nl/opinie/weg-met-wetten-die-burgers-volkomen-klem-zetten-als-ze-fouten-maken~b6d61298/", "summary": "Gevolgen die soms draconisch waren voor ouders, die de fundamenten onder hun bestaan, werk en woning zagen wegzakken.\nHoe klein het excuus ook in vergelijking met het leed, het is daarom een passend gebaar.\nDoorgeslagen fraudebestrijdingDe rechter vervult in onze rechtsstaat een cruciale rol, als een van de pijlers waarop de rechtsstaat rust.\nDe burger en ook overheidsinstanties mogen erop vertrouwen dat uitspraken volgens de wet zijn, dat er recht wordt gedaan.\nGoede wetgeving is voorzien van een drukventiel, zodat de rechtvaardigheid niet uit het oog wordt verloren.", "paragraphs": ["Het is goed dat de hoogste bestuursrechter de ongebruikelijke stap heeft genomen om de hand in eigen boezem te steken. De Afdeling bestuursrechtspraak kreeg in de conclusie van de parlementaire commissie toeslagenaffaire een flinke veeg uit de pan: ook de rechter had een rol gespeeld in het \u2018systeemfalen\u2019 en burgers in de kou laten staan.", "Deze rechtbank is de hoogste instantie waartoe burgers en instanties zich kunnen wenden voor onder meer de toeslagenwetgeving. Jarenlang ging de Afdeling mee in de harde alles-of-niets-uitleg van de wet, waardoor ouders die fouten hadden gemaakt bij de aanvraag van kinderopvangtoeslag, het recht op die toeslag geheel konden verliezen. Pas in 2019 gingen de rechters overstag in hun uitspraken. Voortaan moest de Belastingdienst de wet minder draconisch toepassen. De omslag kwam er vooral omdat de rechters de \u2018ernst en de financi\u00eble gevolgen van de jurisprudentie\u2019 inzagen. Gevolgen die soms draconisch waren voor ouders, die de fundamenten onder hun bestaan, werk en woning zagen wegzakken.", "Dat deze rechtbank nu bij monde van hun voorzitter hierover spijt betuigt (\u2018het had anders gekund, en eerder\u2019) is een gebaar dat hopelijk door de ouders zo gezien zal worden. Normaal spreken rechters alleen via hun uitspraken. Hoe klein het excuus ook in vergelijking met het leed, het is daarom een passend gebaar.", "Doorgeslagen fraudebestrijding", "De rechter vervult in onze rechtsstaat een cruciale rol, als een van de pijlers waarop de rechtsstaat rust. De burger en ook overheidsinstanties mogen erop vertrouwen dat uitspraken volgens de wet zijn, dat er recht wordt gedaan. Deze wetten maken ze niet zelf, dat doet de regering en/of het parlement. Dat deze wetgeving over de toeslagen jarenlang zo spijkerhard werd toegepast, is dus niet alleen de fout van de rechters geweest.", "Het is nu zaak, zoals de Afdeling bestuursrechtspraak ook bepleit, om andere wetgeving die onevenredig hard uitpakt voor burgers onder de loep te nemen en aan te passen. Bijvoorbeeld de Participatiewet, waarvan de hardvochtigheid laatst via de \u2018boodschappenzaak\u2019 nog in het nieuws was.", "Hoog tijd om de doorgeslagen fraudebestrijding van de sociale wetgeving weer humaner te maken. Fouten moeten gecorrigeerd en beboet waar nodig, maar evenredig en proportioneel, met kansen voor correctie. Goede wetgeving is voorzien van een drukventiel, zodat de rechtvaardigheid niet uit het oog wordt verloren.", "Rechters kunnen dit niet alleen, hier moet ook de wetgever weer aan de bak. Dat een Kamermeerderheid nu de harde randen van de Parcipatiewet wil verzachten \u2013 zodat bij een fout niet meteen de hele bijstand wordt teruggevorderd \u2013 is een stap in de goede richting.", "Het commentaar is de mening van Trouw, verwoord door leden van de hoofdredactie en senior redacteuren."], "authors": ["Redactie Trouw"], "keywords": ["klem", "weg", "wetgeving", "zetten", "maken", "met", "ze", "fouten", "ook", "die", "van", "en", "een", "wetten", "volkomen", "voor", "het", "niet", "dat"], "pubDate": "2021-01-11T07:00:00Z", "publicationId": "b66cd8e4-4294-3571-bcd7-e490527f1a48"}