{"id": "7efa2548-7544-30f8-b547-b0fd6112d480", "title": "Zidane heeft bij Real weer wat lucht richting de \u2018finale\u2019 van woensdag", "url": "https://trouw.nl/sport/zidane-heeft-bij-real-weer-wat-lucht-richting-de-finale-van-woensdag~b2f6ed4a/", "summary": "Real Madrid haalde met winst in Sevilla wat druk van de ketel.\nTrainer Ronald Koeman hekelde de instelling van zijn spelers die \u2018niet genoeg\u2019 hadden gebracht, \u2018niet geconcentreerd\u2019 en \u2018niet agressief\u2019 waren geweest.\nWaar Barcelona zich in de Champions League probleemloos voor de volgende ronde plaatste, wankelt Real Madrid in dat toernooi.\nSportkrant \u2018Sport\u2019 kopte: \u2018Ultimatum voor Zidane\u2019.\nSevilla-spits Luuk de Jong wordt afgetroefd door de latere matchwinnaar Vinicius Junior van Real Madrid (0-1).", "paragraphs": ["Real Madrid haalde met winst in Sevilla wat druk van de ketel. Woensdag moet Europese blamage worden voorkomen.", "FC Barcelona is niet de enige topclub in Spanje waar het bepaald niet florissant gaat. De Catalanen verloren zaterdag al voor de vierde keer dit seizoen, bij Cadiz (2-1) dit keer. Trainer Ronald Koeman hekelde de instelling van zijn spelers die \u2018niet genoeg\u2019 hadden gebracht, \u2018niet geconcentreerd\u2019 en \u2018niet agressief\u2019 waren geweest. De fans van Barcelona mogen troost putten uit het feit dat ook de aartsvijand uit de hoofdstad niet zonder zorgen is.", "Waar Barcelona zich in de Champions League probleemloos voor de volgende ronde plaatste, wankelt Real Madrid in dat toernooi. De Koninklijke staat derde in groep B. Vroege uitschakeling dreigt, zelfs een vervolg in de Europa League is niet zeker.", "Na de tweede nederlaag tegen Shaktar Donetsk afgelopen week werden de messen geslepen in de Spaans pers. Voorzitter Florentino Perez zou een falend transferbeleid hebben gevoerd. De tientallen miljoenen die werden uitgegeven aan Vinicius Junior, Eder Militao, Luka Jovic, Rodrygo Goes hebben veel te weinig rendement. Ook gaan de pijlen richting coach Zinedine Zidane. Sportkrant \u2018Sport\u2019 kopte: \u2018Ultimatum voor Zidane\u2019. En \u2018Marca\u2019 verwees naar de allesbeslissende wedstrijd tegen Borussia M\u00f6nchengladbach komende woensdag in Bernabeu: \u2018La final de Zidane\u2019. Dat betekent zowel finale als einde.", "Sevilla-spits Luuk de Jong wordt afgetroefd door de latere matchwinnaar Vinicius Junior van Real Madrid (0-1). Beeld AP", "In juli was de Franse vedette van weleer nog de gevierde held vanwege het binnenhalen van de landstitel. Zijn spelers lieten hem dan ook niet in de steek, zaterdag bij Sevilla. Real was beter dan de winnaar van de Europa League en had al diverse kansen gemist toen Vin\u00edcius in de 55e minuut toesloeg, via doelman Bono, 0-1. Luuk de Jong, die in de basis stond, was met een fraaie omhaal dichtbij een doelpunt.", "Real staat nu derde, zes punten achter koploper Atl\u00e9tico. De overwinning bij Sevilla zorgde voor opluchting, maar het moet vooral woensdag gebeuren. Immers, een twijfelachtige primeur dreigt. Sinds de eerste Champions League in 1992 wist Real zich altijd te plaatsen voor de volgende ronde. Ondertussen zingen in Madrid al namen rond van mogelijke vervangers van Zidano: Mauricio Pochettino en Raul.", "Lees ook:", "De een slaapwandelt, de ander tooit zich met rode vlekken"], "authors": ["Bart Ter Huurne"], "keywords": ["lucht", "van", "wat", "heeft", "finale", "het", "woensdag", "niet", "real", "een", "weer", "league", "madrid", "en", "richting", "zidane", "voor"], "pubDate": "2020-12-06T15:01:29+01:00", "publicationId": "b66cd8e4-4294-3571-bcd7-e490527f1a48"}