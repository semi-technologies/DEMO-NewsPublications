{"id": "61a00cc5-9cca-3a6d-aa5a-c00754fc9fe7", "title": "De Volkskeuken: broodje bakkeljauw met ei en olijven", "url": "https://volkskrant.nl/eten-en-drinken/de-volkskeuken-broodje-bakkeljauw-met-ei-en-olijven~bc96f386/", "summary": "Waar ik op kantoor achteloos genoegen neem met een broodje eiersalade blijk ik van mezelf tijdens de thuiswerklunch ineens van alles te moeten.\nEven dacht ik dat ik met lunchtentjes mijn oplossing gevonden had: een mogelijkheid tot frisse neus en salade ineen.\nHet spannend klinkende broodje Bacalhau \u00e0 Gomes de S\u00e1 bleek gewoon klipvis te zijn met ui en tomaat, zoals bij de Surinaamse toko, maar dan gegarneerd met ei en olijf.\nTot ik Bacalhau \u00e0 Gomes de S\u00e1 googelde en leerde dat dit Portugese gerecht weliswaar wordt gemaakt met bakkeljauw, ei en olijf, maar met broodjes of tomaten eigenlijk weinig te maken heeft.\nVan de tien euro die het broodje kost, maak ik lunch voor de hele week en noem het simpelweg wat het is: mijn versie van Surinaamse bakkeljauw met ui en tomaat, en ei en olijf geleend uit Porto.", "paragraphs": ["Beeld Sake Slootweg", "Om de structuur van een kantoorwerkdag enigszins vast te houden, vraagt thuiswerken om vindingrijk en sto\u00efcijns ingrijpen. Een vriend vertelde dat zijn moeder in Amersfoort iedere ochtend naar haar werk fietst zoals altijd, twintig minuten later thuiskomt en dan iedereen negerend naar zolder verdwijnt.", "Voor mij blijft thuiswerken ook een zoektocht, vooral op culinair vlak. Waar ik op kantoor achteloos genoegen neem met een broodje eiersalade blijk ik van mezelf tijdens de thuiswerklunch ineens van alles te moeten. Het begon met krampachtig \u2018gezonde\u2019 salades maken. Terwijl normaal \u2018gezond\u2019 zelden een afweging is. Ook moest ik een frisse neus halen, om onderweg een familiezak kibbeling leeg te eten als compensatie voor de sla.", "Even dacht ik dat ik met lunchtentjes mijn oplossing gevonden had: een mogelijkheid tot frisse neus en salade ineen. Ik was alleen vergeten dat de zaken in mijn hipsterbuurt de vermoeiende neiging hebben hele gewone dingen een Instagramwaardige naam te geven en voor bizarre bedragen te verkopen. Het spannend klinkende broodje Bacalhau \u00e0 Gomes de S\u00e1 bleek gewoon klipvis te zijn met ui en tomaat, zoals bij de Surinaamse toko, maar dan gegarneerd met ei en olijf. Het was heerlijk en ik ging er ondanks de royale prijs regelmatig voor terug. Tot ik Bacalhau \u00e0 Gomes de S\u00e1 googelde en leerde dat dit Portugese gerecht weliswaar wordt gemaakt met bakkeljauw, ei en olijf, maar met broodjes of tomaten eigenlijk weinig te maken heeft. Het is een aardappelschotel uit Porto.", "Van de tien euro die het broodje kost, maak ik lunch voor de hele week en noem het simpelweg wat het is: mijn versie van Surinaamse bakkeljauw met ui en tomaat, en ei en olijf geleend uit Porto.", "Ingredi\u00ebnten 350 gram bakkeljauwfilets 2 uien, in ringen 70 g tomatenpuree Rasp en sap van \u00bd citroen 2 dikke ovale sneetjes brood 2 hardgekookte eieren, in partjes Handje Kalamata-olijven, in schijfjes", "Spoel het zout van de filets. Gaar ze enkele minuten in water dat net niet kookt. Herhaal 2 tot 3 keer met schoon water tot de vis niet meer onaangenaam zout smaakt. Giet af en breek de vis in stukjes.", "Bak de uien langzaam goudbruin in wat zonnebloemolie. Gaar de tomatenpuree kort mee. Roer de vis en \u00e9\u00e9n theelepel citroensap en rasp erdoor. Proef op zout en peper.", "Rooster de boterhammen. Schep de bakkeljauw er royaal op. Garneer met partjes ei, olijven en overgebleven citroenrasp."], "authors": ["Sake Slootweg"], "keywords": ["tot", "olijven", "van", "broodje", "het", "met", "bakkeljauw", "ik", "ei", "een", "en", "volkskeuken", "te", "dat", "voor"], "pubDate": "2020-10-06T14:48:00+02:00", "publicationId": "1a359314-37ee-33a8-8de7-301d3eb2ed28"}