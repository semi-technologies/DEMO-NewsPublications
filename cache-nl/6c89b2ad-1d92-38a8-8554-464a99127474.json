{"id": "6c89b2ad-1d92-38a8-8554-464a99127474", "title": "Pardon my Icelandic van Ari Eldj\u00e1rn: lachen om een land zonder treinen", "url": "https://www.parool.nl/kunst-media/pardon-my-icelandic-van-ari-eldjarn-lachen-om-een-land-zonder-treinen~bd2b3958/", "summary": "Tachtig procent van de show gaat over IJsland en zijn schamele 350.000 inwoners.\nDe 39-jarige stand-upper is een vrij bedeesde performer, maar ook een puike, fysiek sterke verteller die zijn voorbeelden zorgvuldig kiest.\nEldj\u00e1rn accentueert de vete tussen IJsland en de Scandinavische buren, die van oudsher altijd veel strakker georganiseerd zijn en de moderne tijd w\u00e9l omarmen.\nDe Netflixversie is duidelijk een beknopte samenvatting van een langere voorstelling.\nDaarin vergelijkt Eldj\u00e1rn zijn baby met een koning en het geluid van elektrische handdrogers met een onge\u00efnteresseerde tiener.", "paragraphs": ["Ari Eldj\u00e1rn. Beeld Netflix", "De originaliteitsprijs zal Ari Eldj\u00e1rn niet winnen voor zijn eerste Netflixspecial. Tachtig procent van de show gaat over IJsland en zijn schamele 350.000 inwoners. Hij zoekt de lach in zowel de trots als in het minderwaardigheidscomplex van zijn volk. Dat doen veel comedians, zeker als ze zich buiten hun eigen landgrenzen begeven.", "Gelukkig blijkt Eldj\u00e1rn er erg goed in. De 39-jarige stand-upper is een vrij bedeesde performer, maar ook een puike, fysiek sterke verteller die zijn voorbeelden zorgvuldig kiest. Eldj\u00e1rn accentueert de vete tussen IJsland en de Scandinavische buren, die van oudsher altijd veel strakker georganiseerd zijn en de moderne tijd w\u00e9l omarmen.", "In plaats van daarin mee te gaan, maakt Eldj\u00e1rn zich vooral vrolijk om het patriottisme van de verschillende naties. Als de Denen IJsland belachelijk maken omdat er nog altijd geen treinen rijden, wijzen IJslanders grinnikend naar de hoogste \u2018berg\u2019 in Denemarken. In een heerlijke sketch vertelt een Deense man hoe zijn vriend om het leven kwam op deze veredelde heuvel: hij rolde zevenenhalf uur naar beneden en stierf aan alcoholvergiftiging.", "Tieners als handdrogers", "Omdat Eldj\u00e1rn zo veel zelfspot aan de dag legt (\u2018Reykjavik is de stad die nooit slaapt, behalve doordeweeks\u2019) gun je hem de kleine overwinningen van IJsland op de boze buitenwereld. Wat je hem \u00f3\u00f3k had gegund, is een betere montage. De Netflixversie is duidelijk een beknopte samenvatting van een langere voorstelling.", "Pardon my Icelandic komt daardoor soms wat fragmentarisch over, met harde schakels tussen de verschillende verhalen. Vooral de laatste twintig minuten hebben eronder te lijden. Daarin vergelijkt Eldj\u00e1rn zijn baby met een koning en het geluid van elektrische handdrogers met een onge\u00efnteresseerde tiener. Degelijk materiaal, maar het is alsof Netflix alle grappen die niet over IJsland gaan slordig op een hoop heeft gegooid."], "authors": ["Mike Peek"], "keywords": ["icelandic", "veel", "zijn", "van", "het", "treinen", "ijsland", "en", "om", "zonder", "een", "land", "lachen", "eldj\u00e1rn", "als", "die", "pardon"], "pubDate": "2020-12-22T09:43:15Z", "publicationId": "a3002aeb-6d5a-3894-adcb-0212effbc567"}