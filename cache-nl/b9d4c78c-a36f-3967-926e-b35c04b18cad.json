{"id": "b9d4c78c-a36f-3967-926e-b35c04b18cad", "title": "Helpen spannende verhalen om onze angsten onder ogen te zien?", "url": "https://volkskrant.nl/wetenschap/helpen-spannende-verhalen-om-onze-angsten-onder-ogen-te-zien~bcfe819e/", "summary": "Zulke verhalen zouden prima als mentale oefening kunnen werken om mensen zich op een veilige manier te laten voorbereiden op de werkelijkheid, schrijven Deense en Amerikaanse onderzoekers in een artikel met de titel Pandemic Practice.\nDe onderzoekers pakken daarmee een recente theorie op die stelt dat onze voorliefde voor verhalen evolutionair zit ingebakken.\nZo\u2019n theorie zet fictie natuurlijk in een ander daglicht, meent horroronderzoeker Mathias Clasen van de Aarhus-universiteit in Denemarken, en een van de wetenschappers achter het Pandemic Practice-artikel.\nHet zou best kunnen dat liefhebbers van het rampengenre de pandemie anders beleven dan mensen die zulke films niet kijken.\u2019Waarom zou het kunnen kloppen?\nKobie van Krieken, die aan de Radboud Universiteit de effecten van verhalen op mensen onderzoekt, denkt eveneens dat het idee plausibel is.", "paragraphs": ["Beeld Olivier Heiligers", "Wat is het idee?", "Ironisch is het wel. Nadat menig film- en boekliefhebber zich jarenlang vrijwillig heeft laten onderdompelen in verhalen over apocalyptische zombie- en ziekteuitbraken, was daar begin dit jaar ineens een echte pandemie. Zulke verhalen zouden prima als mentale oefening kunnen werken om mensen zich op een veilige manier te laten voorbereiden op de werkelijkheid, schrijven Deense en Amerikaanse onderzoekers in een artikel met de titel Pandemic Practice. Wie door films al enigszins gewend is geraakt aan een run op ingeblikt supermarktvoedsel en verlaten lockdownstraten, kan er in het echt misschien ook beter mee omgaan, zo luidt de gedachte.", "De onderzoekers pakken daarmee een recente theorie op die stelt dat onze voorliefde voor verhalen evolutionair zit ingebakken. Want een goed verhaal, over welk onderwerp dan ook, bootst een situatie na die voor ons misschien relevant is: of het nu romantische scenario\u2019s voor liefdesperikelen zijn, of zombieverhalen voor pandemie\u00ebn.", "Wat is er zo wild aan?", "Zo\u2019n theorie zet fictie natuurlijk in een ander daglicht, meent horroronderzoeker Mathias Clasen van de Aarhus-universiteit in Denemarken, en een van de wetenschappers achter het Pandemic Practice-artikel. \u2018Weet je, ik werk in de eerste plaats als literatuurwetenschapper, en de reactie die je vaak hoort is: fictie, dat is toch nergens goed voor? Alleen maar wat vermaak. Nou, misschien doen we meer met fictie dan we vaak denken.\u2019", "Ook opvallend is dat de pandemie de theorie nieuw leven inblaast, zegt Clasen. \u2018Het is een ideale testcase, want de pandemie is een situatie die veel mensen eerst onwerkelijk leek. Het zou best kunnen dat liefhebbers van het rampengenre de pandemie anders beleven dan mensen die zulke films niet kijken.\u2019", "Waarom zou het kunnen kloppen?", "Opvallend genoeg lijken horrorfilmliefhebbers zich tijdens de pandemie inderdaad minder droevig of angstig te voelen, ontdekte Clasen die met zijn collega\u2019s honderden mensen vroeg naar hun vrijetijdsbesteding en gevoelens gedurende de afgelopen maanden. Daar hoort een slag om de arm bij, zegt Clasen: het kan ook zo zijn dat horrorliefhebbers mentaal wat weerbaarder zijn en daarom de pandemie minder vervelend vinden.", "Kobie van Krieken, die aan de Radboud Universiteit de effecten van verhalen op mensen onderzoekt, denkt eveneens dat het idee plausibel is. Ze kijkt samen met een promovendus naar de manier waarop mensen verhalende artikelen lezen. Op welke momenten in de tekst kan een lezer zich het best inleven, wil ze weten: wanneer je iets leest wat het personage z\u00ed\u00e9t, of wat het personage v\u00f3\u00e9lt? Met die kennis kunnen onderzoekers in de toekomst betere experimenten opzetten.", "Wat spreekt de theorie tegen?", "De theorie valt niet zomaar te bewijzen, zegt Van Krieken. \u2018Eigenlijk zou je mensen die angstig aangelegd zijn moeten blootstellen aan enge verhalen of films, en dan toetsen of ze ook echt weerbaarder worden. Maar je kunt ze dan ook psychisch schaden, dus zulk onderzoek komt nooit door de ethische goedkeuring.\u2019", "Clasen ziet dat probleem ook. Zijn team neemt daarom een omweg: ze testen mensen die vrijwillig spookhuizen bezoeken. \u2018Sommigen zoeken een adrenalinekick, maar anderen zeggen hun angstgrenzen te willen leren kennen. We gaan nu met camera\u2019s en hersenmetingen proberen te meten wat zich zoal in hun hoofden afspeelt.\u2019"], "authors": ["Ronald Veldhuizen"], "keywords": ["van", "ogen", "onze", "angsten", "verhalen", "helpen", "zien", "het", "die", "mensen", "zijn", "op", "spannende", "pandemie", "onder", "een", "te", "om", "en", "dat"], "pubDate": "2020-12-04T13:00:20+01:00", "publicationId": "1a359314-37ee-33a8-8de7-301d3eb2ed28"}