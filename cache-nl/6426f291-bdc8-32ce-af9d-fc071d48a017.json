{"id": "6426f291-bdc8-32ce-af9d-fc071d48a017", "title": "OM: Nederlandse hacker die inlogde op Twitter-account Trump niet strafbaar", "url": "https://volkskrant.nl/nieuws-achtergrond/om-nederlandse-hacker-die-inlogde-op-twitter-account-trump-niet-strafbaar~b9820c07/", "summary": "Daarmee voldeed hij volgens het OM aan de bijzondere omstandigheden waardoor de strafbaarheid voor hacken zelf vervalt.\nHet lukte de Nederlander midden oktober om in te loggen op het twitteraccount van Trump, die 87 miljoen volgers heeft.\nDaardoor lukte het Gevers om met een paar keer raden in een van de belangrijkste sociale media-accounts te komen.\n\u2018De bedoelingen en handelswijze van de Nederlandse hacker zijn door het OM onderzocht en getoetst.\nHet OM gaat er vanuit dat de hacker ook echt is binnengedrongen in het Twitter-account van Trump, maar daarbij heeft voldaan aan de criteria die in de rechtspraak zijn ontwikkeld om vrijuit te gaan.\u2019", "paragraphs": ["President Donald Trump. Beeld AP", "Het OM gaat er vanuit dat de hacker, Victor Gevers, ook \u00e9cht in het Twitteraccount van Trump zat \u2013 een bewering die door het Witte Huis, Twitter en verschillende Amerikaanse media in twijfel werd getrokken.", "Gevers maakte zich bekend aan verschillende Amerikaanse diensten zoals de FBI, Twitter, het Witte Huis en de CIA en gaf hen tips om de kwetsbaarheid in het account te herstellen. Daarmee voldeed hij volgens het OM aan de bijzondere omstandigheden waardoor de strafbaarheid voor hacken zelf vervalt.", "Het lukte de Nederlander midden oktober om in te loggen op het twitteraccount van Trump, die 87 miljoen volgers heeft. De Amerikaanse president gebruikte een bijzonder zwak wachtwoord (\u2018MAGA2020!\u2019, afgeleid van zijn slogan Make America Great Again) en had geen extra beveiliging ingeschakeld \u2013 zoals tweestapsverificatie. Daardoor lukte het Gevers om met een paar keer raden in een van de belangrijkste sociale media-accounts te komen.", "Eenmaal binnen, kon de Nederlander persoonlijke berichten van Trump inzien, namens hem tweeten en diens profiel veranderen. Gevers nam screenshots en maakte een schermopname terwijl hij toegang had tot het account. Daarna waarschuwde hij de president en de Amerikaanse veiligheidsdiensten voor het beveiligingslek.", "Secret Service", "De veiligheidsdiensten reageerden niet op Gevers\u2019 mails, maar het account werd een dag later wel extra beveiligd. Een paar dagen daarna had Gevers een gesprek met de Amerikaanse Secret Service in Nederland. Die dienst is medeverantwoordelijk voor de beveiliging van Trump.", "Meteen nadat de succesvolle inlogpoging bekend was geworden, ontkende het Witte Huis de hack in alle toonaarden. \u2018Dit is absoluut niet waar, maar we geven verder geen commentaar op veiligheidsmaatregelen voor de sociale media-accounts van de president\u2019, zei een woordvoerder.", "Twitter zei tegen Amerikaanse media \u2018geen bewijs\u2019 van de inlogpoging te hebben gezien. Ook werden verschillende journalisten door Twitter \u2018op achtergrondbasis\u2019 ontraden om over de inlogpoging te schrijven. Zo werd onder meer gesteld dat de berichtgeving \u2018niet accuraat\u2019 en ook \u2018onjuist\u2019 zou zijn. Enkele Amerikaanse media zagen daardoor af van publicatie.", "Op techmagazine Motherboard, onderdeel van Vice, plaatste de invloedrijke technologiejournalist Joseph Cox een kritisch artikel over verschillende \u2018inconsistenties\u2019 in het verhaal van de Nederlander. Gevers zou geen screenshot van het echte Twitteraccount van Trump hebben genomen omdat zijn profiel \u00e9\u00e9n teken meer zou bevatten dan het echte profiel.", "Gevers zelf hield vol dat het wel was gebeurd, maar hij zat ook met een dilemma: hij kon en mocht niet meer bewijs laten zien omdat hij daarmee mogelijk strafbaar handelde.", "Gevers is een bekende beveiligingsonderzoeker die vrijwillig speurt naar lekken, waarvan hij er inmiddels duizenden vond. Als hij ergens \u2018binnen\u2019 is, verzamelt hij bewijsmateriaal \u00e9n zorgt hij ervoor dat hij geen strafbare feiten pleegt.", "Responsible disclosure", "Berichten lezen of tweeten namens de eigenaar van een account kunnen strafbaar zijn. Op verantwoorde wijze omgaan met de verkregen toegang heet responsible disclosure en vereist ook het tijdig en juist informeren van de eigenaren van de data of accounts.", "In november werd Gevers door het Team High Tech Crime verhoord. Het OM was een onderzoek begonnen naar mogelijk strafbaar handelen. Dat onderzoek is nu afgerond, zegt het OM. \u2018De bedoelingen en handelswijze van de Nederlandse hacker zijn door het OM onderzocht en getoetst.", "Het OM gaat er vanuit dat de hacker ook echt is binnengedrongen in het Twitter-account van Trump, maar daarbij heeft voldaan aan de criteria die in de rechtspraak zijn ontwikkeld om vrijuit te gaan.\u2019"], "authors": ["Huib Modderkolk"], "keywords": ["van", "om", "die", "niet", "een", "hacker", "en", "inlogde", "trump", "amerikaanse", "zijn", "nederlandse", "op", "gevers", "strafbaar", "twitteraccount", "hij", "het"], "pubDate": "2020-12-16T10:31:05Z", "publicationId": "1a359314-37ee-33a8-8de7-301d3eb2ed28"}