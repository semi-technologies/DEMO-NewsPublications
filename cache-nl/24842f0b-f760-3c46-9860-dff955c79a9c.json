{"id": "24842f0b-f760-3c46-9860-dff955c79a9c", "title": "\u2018Rudy\u2019s Grote Kerstshow\u2019 is bingewatchen met het hele gezin", "url": "https://trouw.nl/cultuur-media/rudy-s-grote-kerstshow-is-bingewatchen-met-het-hele-gezin~b9f98d3e/", "summary": "\u201cMam, mogen we morgen \u2018Rudy\u2019s grote kerstshow\u2019 afkijken?\u201d We waren de laatste weken aan het \u2018Sinterklaasjournaal\u2019 gewend geraakt, en na pakjesavond begint bij NPO Zapp traditioneel op dat tijdslot een jeugd-kerstserie.\nHet vet vormgegeven verhaal, met designerkleding en een blauw verlichte villa, gaat over kindsterretje Rudy Beckers gespeeld door de perfecte \u2018blaag\u2019 Kylian de Pagter-Colin.\nIk verklap alleen nog dat het plan van een ontvoering de ouders zowat in de schoot geworpen is.\nZij zien er een teken van God in: met het losgeld kunnen ze het leven van hun dochter redden.\nRegisseur Anna van der Heide, van \u2018Brammetje Baas\u2019 (2012) en kerstserie \u2018Vrolijke kerst\u2019 (2014) is een vaste ster aan het firmament van jeugddrama aan het worden.", "paragraphs": ["Bij het nachtkusje zei zoon B. het. \u201cMam, mogen we morgen \u2018Rudy\u2019s grote kerstshow\u2019 afkijken?\u201d We waren de laatste weken aan het \u2018Sinterklaasjournaal\u2019 gewend geraakt, en na pakjesavond begint bij NPO Zapp traditioneel op dat tijdslot een jeugd-kerstserie. Elke dag tien minuten, plus die van de vorige aflevering. Zondag begon het met deel een en twee. Maar wat deden wij? We bingewatchten het halve zaakje vooruit via NLZiet en zijn nu bij aflevering elf. Niet te stoppen, die nieuwe VPRO-serie.", "Het vet vormgegeven verhaal, met designerkleding en een blauw verlichte villa, gaat over kindsterretje Rudy Beckers gespeeld door de perfecte \u2018blaag\u2019 Kylian de Pagter-Colin. Hij is 14 jaar oud maar zijn karakter is 11 en scoort al vanaf zijn zevende hit na hit. \u2018Geef me je likes\u2019 haalde vijftien miljoen streams en \u2018Kerst is ol\u00e9\u2019 draait ook lekker. Ik zeg: maak er echte hitjes van.", "Rudy - \u2018Stay T(rue to)Rudy\u2019 - is een marketingmachine die aftelt naar het uitverkochte kerstfeest in de Rock Arena. Zit-ie eindelijk even op de bank, vraagt moeder Fay (lekker nieuwgeldwijffie Nadja H\u00fcpscher) \u2018of hij het effe wil tekenen\u2019, die acht dozen flyers. Hij gaat naar schnabbels op verwende meisjesfeestjes tot tien uur \u2019s avonds. \u201cH\u00e9, en vroeg naar bed hoor, morgen fotoshoot\u201d, gooit pa Jim (Ruben van der Meer) er luchtig in. Op zijn trui het woord \u2018influencer\u2019. Pure kritiek op die ontwikkeling van vloggende kindsterretjes natuurlijk \u2013 ze lijken de jongensdroom te leven maar zijn eigenlijk permanent aan het werk.", "Vaart, actualiteit \u00e9n humor", "Tijdens zijn showtje geeft Rudy er de brui aan en loopt weg, om ongezien bij de vader van Sara in de auto te kruipen. Sara (No\u00eblle Simson) is de spil in het parallelle verhaal. Christelijk meisje dat zo\u2019n slecht afweersysteem heeft dat ze binnen moet blijven. Met haar vriendinnen doet ze aan videobellen. \u201cMondkapje op!\u201d, roept ze haar ouders na als ze de deur uit gaan. Waar doet dat aan denken? Het bizarre is, vertelt regisseur \u00adAnna van der Heide in de VPRO-Gids, dat de serie vier dagen voor de eerste lockdown in maart klaar was. De corona-actualiteit heeft de makers \u2018keihard ingehaald\u2019.", "Sara kan alleen gered worden door een peperdure, niet vergoede genbehandeling in Frankrijk. En die rijke Rudy blijkt opeens in hun auto te zitten... Dat was aflevering twee. Ik verklap alleen nog dat het plan van een ontvoering de ouders zowat in de schoot geworpen is. Zij zien er een teken van God in: met het losgeld kunnen ze het leven van hun dochter redden.", "Wat volgt zijn achttien resterende afleveringen die stuk voor stuk veel te kort zijn. \u201cAlles gaat nu fout, ik kan het voorspellen\u201d, zegt dochter C. met grote ogen. De karakters ontwikkelen zich, het verhaal pelt de gretige hebberigheid van de exploiterende muziekindustrie af en stelt daar de simpele waarden van aandacht, warmte en gezellig samen zijn, tegenover. Helemaal Kerst.", "Ik kijk de nieuwe kerstserie elk jaar, maar deze heeft in zijn eenvoud wel erg veel vaart, actualiteit \u00e9n humor. Regisseur Anna van der Heide, van \u2018Brammetje Baas\u2019 (2012) en kerstserie \u2018Vrolijke kerst\u2019 (2014) is een vaste ster aan het firmament van jeugddrama aan het worden. En het Nederlandse jeugddrama is al van zo\u2019n internationaal \u00adniveau. Morgen de rest, als het aan ons ligt.", "Vijf keer per week schrijven Renate van der Bas en Maaike Bos columns over televisie."], "authors": ["Maaike Bos"], "keywords": ["van", "bingewatchen", "het", "op", "grote", "met", "zijn", "die", "rudys", "hele", "een", "ze", "en", "dat", "kerstshow", "gezin", "aan"], "pubDate": "2020-12-07T17:36:46+01:00", "publicationId": "b66cd8e4-4294-3571-bcd7-e490527f1a48"}