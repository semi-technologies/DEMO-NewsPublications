{"id": "b4efe2d9-8893-3217-b93d-1e5fcf208d38", "title": "Een reuzenrad van 36 meter hoog? Aan het Oosterdok? Bewoners vrezen kermis", "url": "https://www.parool.nl/amsterdam/een-reuzenrad-van-36-meter-hoog-aan-het-oosterdok-bewoners-vrezen-kermis~b920274a/", "summary": "De plek op het oosterdok waar het reuzenrad moet komen.\nHet reuzenrad is een initiatief van Expeditie Oosterdok, een samenwerking tussen twaalf culturele instellingen in het gebied, waaronder het Scheepvaartmuseum, Nemo en Arcam, plus zeventien bedrijven, zoals Oracle, Booking.com en Sea Palace.\nHet idee is dat bezoekers aan musea ook het reuzenrad in mogen, om van grote hoogte over de stad, het IJ en het Oosterdok te kijken.\nWillen ze het verhaal van het Oosterdok vertellen?\nWat dat betreft is zo\u2019n reuzenrad een nieuw voorbeeld van deze trend.\u201d Hij verwacht dat het reuzenrad stuit op bezwaren van Unesco, dat de grachtengordel van Amsterdam heeft uitgeroepen tot werelderfgoed.", "paragraphs": ["De plek op het oosterdok waar het reuzenrad moet komen.", "Waterschap Amstel, Gooi en Vecht heeft vlak voor oud en nieuw een watervergunning verleend voor het reuzenrad dat ter hoogte van wetenschapsmuseum Nemo moet komen, achter architectuurcentrum Arcam. De aanvraag is ingediend door Vallentgoed Kermisexploitatie, dat naar eigen zeggen het grootste reuzenrad van Europa verhuurt en daarmee over de wereld reist. Het is een vergunning voor een jaar, die ingaat in februari 2021, betrokkenen kunnen nog bezwaar maken.", "Buurtbewoners vrezen dat zij een kermis voor de deur krijgen, maar dat is volgens de voorstanders niet het geval. Het reuzenrad is een initiatief van Expeditie Oosterdok, een samenwerking tussen twaalf culturele instellingen in het gebied, waaronder het Scheepvaartmuseum, Nemo en Arcam, plus zeventien bedrijven, zoals Oracle, Booking.com en Sea Palace. \u201cWij willen ook geen kermis voor de deur,\u201d zegt een woordvoerder van het Scheepvaartmuseum.", "Wat de plannen dan wel zijn, is nog niet helemaal rond, zeggen de instellingen en Expeditie Oosterdok. Het idee is dat bezoekers aan musea ook het reuzenrad in mogen, om van grote hoogte over de stad, het IJ en het Oosterdok te kijken. Een culturele attractie, waarbij het verhaal van het gebied centraal staat.", "Werktitel: Eye Amsterdam, met een verwijzing naar London Eye, het reuzenrad in Engeland. Dat is overigens een stuk hoger dan het Amsterdamse exemplaar: 135 meter.", "Toerismepretpark", "De verstrekte watervergunning is een eerste stap, maar nog niet voldoende. Het Waterschap kijkt alleen naar het waterbeheer en heeft hiervoor geen bezwaren gevonden. Ook stadsdeel Centrum, in samenspraak met de Omgevingsdienst, moet nog een vergunning verlenen. Dat is nog niet gebeurd", "\u201cEen groep samenwerkende culturele instellingen is naar ons toe gekomen met dit verzoek en wij gaan met de Omgevingsdienst een integrale afweging maken,\u201d zegt stadsdeelbestuurder Micha Mos (GroenLinks).", "Walther Schoonenberg, verbonden aan de Vereniging Vrienden van de Amsterdamse Binnenstad, is tegen de plannen. \u201cEen reuzenrad is en blijft een kermisattractie, of het initiatief nu komt van musea of niet. Willen ze het verhaal van het Oosterdok vertellen? Welnu, dat verhaal gaat over het dichtslibben van het water in dat gebied door allerlei bebouwing, zoals de IJ-tunnel. Wat dat betreft is zo\u2019n reuzenrad een nieuw voorbeeld van deze trend.\u201d Hij verwacht dat het reuzenrad stuit op bezwaren van Unesco, dat de grachtengordel van Amsterdam heeft uitgeroepen tot werelderfgoed.", "Inmiddels heeft de SP raadsvragen aangekondigd. \u201cIk dacht dat wij in Amsterdam met elkaar hadden afgesproken dat we geen toerismepretpark meer willen,\u201d aldus fractievoorzitter Erik Flentge."], "authors": ["Michiel Couzy"], "keywords": ["kermis", "van", "bewoners", "nog", "hoog", "voor", "en", "reuzenrad", "een", "meter", "oosterdok", "het", "niet", "dat", "vrezen"], "pubDate": "2021-01-04T16:22:41Z", "publicationId": "a3002aeb-6d5a-3894-adcb-0212effbc567"}