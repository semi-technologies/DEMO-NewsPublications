{"id": "f0c1a769-ccd9-383c-be19-8d8be16dc4ca", "title": "Scenario volledige lockdown werd besproken in Catshuis", "url": "https://www.parool.nl/nederland/scenario-volledige-lockdown-werd-besproken-in-catshuis~bf165183/", "summary": "Een horrorscenario dat ook nog eens heel schadelijk zou zijn voor onze economie, zo blijkt.\nEen volledige lockdown is nu economisch gezien desastreus.\u2019 Zou zo\u2019n verregaande maatregel toch worden genomen dan kan dat een economische krimp van 22 procent opleveren.\nEr staat: \u2018Volledige lockdown is uncharted territory.\nDus is het advies: als het kabinet al een volledige lockdown wil dan moet die voor een korte periode (enkele weken) gelden en een duidelijk einddatum hebben.\nVooralsnog denkt het kabinet niet aan het scenario van een volledige lockdown.", "paragraphs": ["Een rustige Kalverstraat tijdens de eerste lockdown. Beeld ROBIN UTRECHT", "In de notitie, opgesteld door de Nationaal Co\u00f6rdinator Terrorismebestrijding en Veiligheid, wordt nauwkeurig omschreven wat een volledige lockdown inhoudt: mensen moeten thuisblijven, bezoek is verboden, alleen essenti\u00eble reizen buiten de eigen woonplaats zijn toegestaan, alle niet-noodzakelijke bijeenkomsten (binnen en buiten) zijn uitgebannen en de detailhandel, sportverenigingen en scholen, musea, bioscopen, restaurants, onderwijs en kinderopvang zijn gesloten.", "Een horrorscenario dat ook nog eens heel schadelijk zou zijn voor onze economie, zo blijkt. Er staat letterlijk: \u2018Maatschappelijke en economische kosten van extra maatregelen nemen exponentieel toe. Een volledige lockdown is nu economisch gezien desastreus.\u2019 Zou zo\u2019n verregaande maatregel toch worden genomen dan kan dat een economische krimp van 22 procent opleveren. De werkgelegenheid zou in dat geval teruglopen met maar liefst een kwart (24 procent).", "Noodwet nodig", "Er zou volgens de NCTV een noodwet nodig zijn om Nederland totaal op slot te kunnen gooien, of de noodtoestand moet worden afgekondigd. Het instellen van een avondklok of een verbod voor mensen om zich buiten hun eigen woonplaats te begeven, wordt afgeschoten als \u2018buitenproportioneel\u2019.", "Zulke ingrepen zouden zeer ingrijpend zijn, enorme juridische complicaties hebben en heel moeilijk te handhaven zijn, meent de Nationaal Co\u00f6rdinator Terrorismebestrijding en Veiligheid.", "Ook wordt niet uitgesloten dat de vlam dan in de pan slaat. Er staat: \u2018Volledige lockdown is uncharted territory. Maatschappelijke onrust is re\u00ebel. Indien verzet gepaard gaat met openbare ordeverstoringen, zal er een omslag plaatsvinden van inzet handhaving lockdown naar ordehandhaving.\u2019 En dat is niet door de politie alleen te doen, luidt het oordeel.", "Dus is het advies: als het kabinet al een volledige lockdown wil dan moet die voor een korte periode (enkele weken) gelden en een duidelijk einddatum hebben. \u2018Onbepaalde tijd maakt dat perspectief ontbreekt voor de bevolking, hetgeen het draagvlak ondermijnt,\u2019 aldus de co\u00f6rdinator.", "Vooralsnog denkt het kabinet niet aan het scenario van een volledige lockdown. Ook het instellen van een avondklok ligt niet voor de hand, zei premier Rutte woensdagavond nog. Eventuele strengere maatregelen die w\u00e9l op tafel liggen, zijn de sluiting van scholen en de detailhandel (exclusief supermarkten)."], "authors": ["Edwin Van Der Aa"], "keywords": ["van", "lockdown", "volledige", "het", "zijn", "zou", "werd", "een", "en", "besproken", "dat", "scenario", "catshuis", "voor"], "pubDate": "2020-12-09T13:24:21+01:00", "publicationId": "a3002aeb-6d5a-3894-adcb-0212effbc567"}