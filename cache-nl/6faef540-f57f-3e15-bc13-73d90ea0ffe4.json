{"id": "6faef540-f57f-3e15-bc13-73d90ea0ffe4", "title": "Dick Advocaat houdt zijn wereld een spiegel voor en is de winnaar van 2020", "url": "https://trouw.nl/sport/dick-advocaat-houdt-zijn-wereld-een-spiegel-voor-en-is-de-winnaar-van-2020~bade784f/", "summary": "Henk Hoijtink maakt bij het begin van 2021 een lijstje op, van de winnaars van het afgelopen jaar.\nIn de beeldvorming was van hem een coach van tikkie breed en terug gemaakt.\nNu kijken de makers van dat beeld vreemd op, alsof er iets veranderd is: het Oranje van De Boer speelt misschien wel te aanvallend.\nHij doorziet nu zijn wereld, met de wijsheid van zijn leeftijd: het opportunisme, de rare verwachtingen.\nNu, nog een half jaar, houdt hij zijn wereld met elk antwoord een spiegel voor.", "paragraphs": ["Henk Hoijtink maakt bij het begin van 2021 een lijstje op, van de winnaars van het afgelopen jaar.", "10. Frank de Boer", "Iets van het geschonden blazoen is opgepoetst \u2013 iets. In de beeldvorming was van hem een coach van tikkie breed en terug gemaakt. Dat was onzin. Nu kijken de makers van dat beeld vreemd op, alsof er iets veranderd is: het Oranje van De Boer speelt misschien wel te aanvallend. In werkelijkheid is Frank de Boer natuurlijk nog dezelfde: de beheerste oud-topvoetballer die erom kan glimlachen.", "9. Luuk de Jong", "Lang, ook in deze kolommen, niet voor vol aangezien. Nee, hij is geen grootse voetballer, nog steeds natuurlijk niet. Maar als je van waarde bent voor een al jarenlang sterke club als Sevilla, als je twee doelpunten maakt in de gewonnen Europa League-finale, dan hoor je in dit lijstje.", "8. Ron Jans", "Hij is een racist \u2013 en dat er dan echt mensen waren die dat n\u00edet wegwuifden, die betoogden dat Ron Jans een racist is, dat ook zij die denken het niet te zijn het kunnen zijn. Dat debat, met die kronkels. Jans is weer lekker trainer in Nederland, bij FC Twente, en het gaat best aardig.", "7. Marco van Basten", "Zat nog maar net bij Fox, of hij was voor het grotere geld al gevlogen naar Ziggo. Jammer dat veel om geld moet draaien, maar als analist, recht voor zijn raap, onverminderd een verademing.", "6. Fred Grim", "Nee, keepers kunnen geen goede trainers zijn. Veel verder dan Raymond Goethals als uitzondering kom je nooit. Maar kijk eens wat Fred Grim nu al jaren met bescheiden spelers doet.", "5. Peter Bosz", "Louis van Gaal sprak, bij Ziggo, zijn voorkeur uit voor een trainer als Zidane. Guardiola, Bosz, Ten Hag, ze zijn hem te dogmatisch \u2013 zei de man die zo lang dogmaticus was. Het was begrijpelijk, en toch: wat Bosz in de Bundesliga doet, is knap.", "4. Klaas Jan Huntelaar", "Kondigde zijn afscheid aan. Prompt begon het gezeur aan zijn hoofd: doe niet, ga door. Zo dom zal hij niet zijn. Een mooie kerel, een mooi afscheid straks, en dan is het klaar.", "3. Matthijs de Ligt", "Wie betwijfelt nog of Juventus de goede keuze voor hem was? Doet interviews na wedstrijden in het Italiaans. Hoor dat en \u00adbedenk: 21 jaar nog maar.", "2. Sarina Wiegman", "Netjes zal ze tot het einde toe blijven zeggen dat er nog veel rek in zit bij de Oranje-voetbalvrouwen. Zij mag in 2021 aan de slag als bondscoach van \u00adEngeland \u2013 een toptransfer.", "Dick Advocaat Beeld BSR Agency", "1. Dick Advocaat", "Na een goede wedstrijd van \u00adFeyenoord werd hem de vraag gesteld of dit de standaard moest zijn. \u201cDit kunnen ze niet elke week\u201d, zei Advocaat. Na een slechte, gewonnen wedstrijd was de vraag of de zege niet veel camoufleerde. \u201cWat moet-ie camoufleren dan?\u201d, zei Advocaat. Voor hem valt er niets meer te camoufleren. Hij doorziet nu zijn wereld, met de wijsheid van zijn leeftijd: het opportunisme, de rare verwachtingen. Ja, hij heeft er zelf lang aan \u00admeegedaan. Nu, nog een half jaar, houdt hij zijn wereld met elk antwoord een spiegel voor.", "Henk Hoijtink bespreekt in zijn columns de voetbalwereld. Lees ze hier terug."], "authors": ["Henk Hoijtink"], "keywords": ["zijn", "van", "het", "nog", "voor", "en", "een", "hij", "dick", "houdt", "als", "wereld", "winnaar", "spiegel", "niet", "dat"], "pubDate": "2021-01-02T08:03:00Z", "publicationId": "b66cd8e4-4294-3571-bcd7-e490527f1a48"}