{"id": "33c18c7d-36d3-3668-be8b-f2206e6a9179", "title": "Man aangehouden na wilde achtervolging in Amsterdam", "url": "https://nu.nl/amsterdam/6096922/man-aangehouden-na-wilde-achtervolging-in-amsterdam.html", "summary": "Een automobilist die nog 279 dagen gevangenisstraf moest uitzitten, is na een gevaarlijke achtervolging in het Amsterdamse stadsdeel Noord aangehouden.\nVan de eigenaar van de bus was bekend dat hij nog een gevangenisstraf moest uitzitten.\nTijdens zijn vluchtpoging maakte de man zich schuldig aan meerdere verkeersovertredingen en botste hij tegen een GVB-bus.\nUiteindelijk werd hij op het Aakpad in een tuinschuur aangehouden.\nOok moet hij alsnog zijn gevangenisstraf uitzitten.", "paragraphs": ["Een automobilist die nog 279 dagen gevangenisstraf moest uitzitten, is na een gevaarlijke achtervolging in het Amsterdamse stadsdeel Noord aangehouden. Hij is tijdens zijn vlucht tegen meerdere voertuigen gebotst.", "De zwarte bestelbus van de verdachte werd rond 14.00 uur gezien door de politie. Van de eigenaar van de bus was bekend dat hij nog een gevangenisstraf moest uitzitten.", "De dienstdoende agenten gaven de bestuurder bij de IJdoornlaan een stopteken. De automobilist werd vanaf de bijrijderszijde aangesproken door de politie, maar reed snel weg terwijl de agent nog half in de auto hing.", "Tijdens zijn vluchtpoging maakte de man zich schuldig aan meerdere verkeersovertredingen en botste hij tegen een GVB-bus. Niet lang daarna werd de vluchtauto door een politiewagen aangetikt en klemgereden. Hierop reed de automobilist hard achteruit.", "Opnieuw ging de verdachte er met zijn bestelbus vandoor, maar al snel werd zijn voertuig voor de tweede keer klemgereden door de politie. Hij ging vervolgens te voet verder. Uiteindelijk werd hij op het Aakpad in een tuinschuur aangehouden.", "De man is zijn rijbewijs kwijt en zal op een later moment worden gehoord over alle overtredingen. Ook moet hij alsnog zijn gevangenisstraf uitzitten."], "authors": ["Door"], "keywords": ["politie", "door", "nog", "amsterdam", "hij", "van", "achtervolging", "een", "man", "werd", "en", "gevangenisstraf", "aangehouden", "wilde", "zijn"], "pubDate": null, "publicationId": "4d7a0f80-7953-388c-9af8-e7a437b5632e"}