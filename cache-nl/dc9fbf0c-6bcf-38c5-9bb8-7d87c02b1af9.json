{"id": "dc9fbf0c-6bcf-38c5-9bb8-7d87c02b1af9", "title": "Alw\u00e9\u00e9r geen hartverwarmend burgerinitiatief opgezet: Renske de Greef giet onze quarantainezorgen in een heerlijke strip", "url": "https://trouw.nl/nieuws/alweer-geen-hartverwarmend-burgerinitiatief-opgezet-renske-de-greef-giet-onze-quarantainezorgen-in-een-heerlijke-strip~ba9ab9c7/", "summary": "In strips van \u00e9\u00e9n pagina brengt De Greef het moderne levensgevoel in beeld, en daar valt volop bij te grinniken.\nZo opent ze met het \u2018quarantaine-genieten\u2019.\nBij een tekening van haar alter-ego uitgeblust op de bank: \u201cAlweer geen corona\u00addagboek bijgehouden, alweer geen hartverwarmend burgerinitiatief uit de grond gestampt, en alweer mijn kinderen n\u00edet Ulysses voorgelezen\u201d.\nDaarnaast brengt ze het pre-coronatijdperk scherp in herinnering.\nOnder gevoel valt: 1: met je sok in een plas water staan.", "paragraphs": ["Nu we voor de tweede keer aan huis gekluisterd zijn kunnen we maar beter \u2018gewoon even optimaal genieten\u2019 met Gewoon even optimaal \u00adgenieten, de gebundelde strip-columns van Renske de Greef. Ze verschenen eerder in NRC en tijdens de vorige golf al in boekvorm, maar het album is even op het bureau blijven liggen\u00ad\u00ad. Nu extra welkom.", "In strips van \u00e9\u00e9n pagina brengt De Greef het moderne levensgevoel in beeld, en daar valt volop bij te grinniken. Zo opent ze met het \u2018quarantaine-genieten\u2019. Bij een tekening van haar alter-ego uitgeblust op de bank: \u201cAlweer geen corona\u00addagboek bijgehouden, alweer geen hartverwarmend burgerinitiatief uit de grond gestampt, en alweer mijn kinderen n\u00edet Ulysses voorgelezen\u201d.", "Daarnaast brengt ze het pre-coronatijdperk scherp in herinnering. Zo stript ze fijne lijstjes: \u201cVijf soorten mensen met wie ik eigenlijk geen film wil kijken\u201d of \u201c7 heel kleine dieren die een \u00adeigen horrorfilm verdienen\u201d.", "Volgens hem word ik een soort Marie Kondo on crack", "Ze stript over het moeizame \u00adsamen opruimen van de dvd-collectie (\u201cvolgens hem word ik een soort Marie Kondo on crack\u201d), en over \u201cwaarom ik eens normaal moet doen tegen beta-meisjes\u201d (woont er een seksist in mijn onderbewustzijn?).", "Briljant is haar Grote Ergernissenkwartet, dat vier cate\u00adgorie\u00ebn heeft: geluid, gedrag, taal, gevoel. Iedere\u00ad\u00ad categorie biedt vier ergernissen. Onder gevoel valt: 1: met je sok in een plas water staan. 2: je verslikken in je laatste slokje. 3: trage wifi. 4: je teen stoten en \u00adniemand de schuld kunnen \u00adgeven. Renske de Greef weet als geen ander wat er in ons \u00adomgaat.", "Renske de Greef", "Gewoon even optimaal genieten", "Nijgh & Van Ditmar;", "125 blz. \u20ac 20,-"], "authors": ["Jann Ruyters"], "keywords": ["ik", "geen", "opgezet", "heerlijke", "quarantainezorgen", "met", "ze", "strip", "je", "van", "greef", "en", "een", "optimaal", "hartverwarmend", "renske", "onze", "giet", "het"], "pubDate": "2020-11-14T20:39:00Z", "publicationId": "b66cd8e4-4294-3571-bcd7-e490527f1a48"}