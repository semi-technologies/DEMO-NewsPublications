{"id": "998a7541-acee-34a8-ba11-bc52d6cff441", "title": "Als de kans op huilen om je steenkoude vingertoppen nihil is", "url": "https://trouw.nl/cultuur-media/als-de-kans-op-huilen-om-je-steenkoude-vingertoppen-nihil-is~bfaa2709/", "summary": "Dat doet mijn ecologische zoekmachine voor mij, in ruil voor een zoekopdracht.\nIk wilde namelijk een interview met Moya de Feyter herlezen, die met haar klimaatdichters-collectief een plek in Trouws Duurzame 100 kreeg.\nJens Meijen ontbreekt niet, de jonge Vlaming wiens prijswinnende debuut wel te lezen was als \u2018een encyclopedie van het uitsterven\u2019.\nMaarten Ingels doet dat ook, met zijn plan voor een \u2018wereldbeker voor bomen\u2019.\nVoortaan buig ik de taal om waarmeeik mezelf oproep, klinkt het als verzet,dan richt ik me op, mobiliseer ik al.", "paragraphs": ["Terwijl ik bezig was aan dit stukje heb ik twee bomen geplant. Dat doet mijn ecologische zoekmachine voor mij, in ruil voor een zoekopdracht. Ik wilde namelijk een interview met Moya de Feyter herlezen, die met haar klimaatdichters-collectief een plek in Trouws Duurzame 100 kreeg. Po\u00ebzie, zei ze in dat gesprek, kan het klimaat dan misschien niet redden, ze kan wel het denken stimuleren en zo iets in gang zetten. Een verandering van gedrag, van gewoontes. En dat is nodig, want stijgende zeespiegels, oprukkende woestijnen, verblekend koraal, het is voor velen nog altijd iets van ver weg en veel later.", "Bij De Feyters initiatief sloot zich een bonte groep van bekende en minder bekende dichters uit Nederland en Vlaanderen aan. Inmiddels ligt er een bloemlezing, Zwemlessen voor later, met nieuw en eerder verschenen \u2018klimaatpo\u00ebzie\u2019.", "Jens Meijen ontbreekt niet, de jonge Vlaming wiens prijswinnende debuut wel te lezen was als \u2018een encyclopedie van het uitsterven\u2019. Of Jan Willem Anker \u2013 ook hij toonde zich al eerder klimaat-ge\u00ebngageerd \u2013 die zich de prangende vraag stelt in hoeverre wie wij zijn, samenhangt met het weer dat ons gevormd heeft: \u2018Ben ik het nog als ik er ben/ zonder vrieskou\u2019.", "Zijn gedicht doet wat de samenstellers willen: \u2018de verbeelding opentrekken\u2019. Maarten Ingels doet dat ook, met zijn plan voor een \u2018wereldbeker voor bomen\u2019. En Anne Provoost, die in een langzaam van idylle naar apocalyps verschuivend gedicht toont hoe het ontbreken van woorden \u2018voor de zwermen van meeuwen boven het stort\u2019 de crisis kan verdoezelen.", "Dat lukt overigens niet alle gedichten. De vraag is hoe komen we in beweging? En dan, wat kan \u00e9\u00e9n mens helemaal uitrichten? Nou, best iets, zie Vrouwkje Tuinmans praktische klimaatactivisme: \u2018Omdat de mensen in de straat hun tegelvoegen epileren/ moet ik zorgen voor wat overblijft. (\u2026) Voor elke uitgeroeide conifeer en elke/ sneuvelappel plaats ik iets terug, maar dan bij mij.\u2019", "En waar Miek Zwamborn me doet zwemmen in zee, tussen wier met \u2018roesjes langszij, pepert elders Tsead Bruinja me de consequenties van mijn gesurf nog even in \u2013 \u2018over zes jaar vreet het hele internet een vijfde van alle stroom\u2019. De opbrengst van Zwemlessen voor later gaat naar de bomen.", "\u2026 men moet de oliebaronnen en aandeelhouders de oorlog verklaren.", "V.I. Lenin", "Ben ik het nog als ik er ben", "zonder vrieskou, als de kans op", "een snoek bevroren in de sloot", "roodgoud in winters polderlicht,", "met schaatsen op je stuitje vallen", "of huilen om je steenkoude vingertoppen", "nihil geworden is, wordt wie ik", "ben dan niet onmededeelbaar,", "ben ik als ik mezelf in woorden", "tracht te gieten voortaan gedwongen", "te evoceren wat definitief voorbij is", "voor een volk van elfstedenzwemmers", "dat al zwemmend verwikkeld is", "in een krachtmeting met natuur", "die overal doorheen stroomt \u2013", "maakt mij dit een verweesd kind", "uit de nadagen van een interglaciaal,", "voorgoed veranderd in de hel", "van een uitgestoten prehistorie?", "Voortaan buig ik de taal om waarmee", "ik mezelf oproep, klinkt het als verzet,", "dan richt ik me op, mobiliseer ik al.", "Jan Willem Anker", "Moya de Feyter, Annelie David, Saskia Stehouwer (red.)", "Zwemlessen voor later", "Vrijdag; 192 blz. \u20ac 20", "Janita Monna (1971) is journalist en recensent. Ze woonde lang op Bonaire als correspondent. Monna werkte als redacteur bij Poetry International en was initiatiefnemer van de jaarlijkse Gedichtendag. Voor Trouw schrijft ze wekelijks over po\u00ebzie."], "authors": ["Janita Monna"], "keywords": ["ik", "steenkoude", "van", "vingertoppen", "voor", "en", "om", "een", "met", "dat", "ze", "kans", "op", "huilen", "het", "nihil", "als", "je"], "pubDate": "2020-11-22T09:27:00Z", "publicationId": "b66cd8e4-4294-3571-bcd7-e490527f1a48"}