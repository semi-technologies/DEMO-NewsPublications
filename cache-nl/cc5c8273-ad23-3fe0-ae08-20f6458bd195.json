{"id": "cc5c8273-ad23-3fe0-ae08-20f6458bd195", "title": "'Uit IJ opgeviste Ferrari krijgt rol in Netflix-productie'", "url": "https://nu.nl/film/6092406/uit-ij-opgeviste-ferrari-krijgt-rol-in-netflix-productie.html", "summary": "De uit het IJ opgeviste Ferrari Mondial uit 1987 krijgt een rol in een Netflix-productie, waarna het voertuig alsnog uit elkaar gehaald wordt.\nDe autosloper laat weten dat de opnames van de niet bij naam genoemde Netflix-productie in februari beginnen.\nVolgens Hoedt is het \"100 procent zeker\" dat de Ferrari daarna uit elkaar wordt gehaald.\nMedio juli werd de auto uit het IJ gevist door de Amsterdamse politie, nadat brandweerduikers hem een maand eerder per toeval ontdekten.\nEen poging van de sloper om de wagen te redden door het voertuig tentoon te stellen in het aquarium van ARTIS mislukte.", "paragraphs": ["De uit het IJ opgeviste Ferrari Mondial uit 1987 krijgt een rol in een Netflix-productie, waarna het voertuig alsnog uit elkaar gehaald wordt. Dat vertelt eigenaar Lowie Hoedt Jr. in gesprek met NU.nl, na berichtgeving door De Telegraaf. Netflix kan de berichtgeving nog niet bevestigen.", "Een woordvoerder van de streamingsdienst wenst in gesprek met NU.nl vooralsnog niet op de kwestie in te gaan.", "\"Ik heb begrepen dat het verhaal gaat om twee jongens die in de jaren tachtig goed geld verdienen met de exploitatie van 06-sekslijnen\", aldus autosloper Hoedt jr. van autodemontagebedrijf De Ooyevaar dinsdag in De Telegraaf. \"Zij kopen van dit geld mooie, dure en snelle wagens, waaronder dus ook deze Ferrari.\"", "De autosloper laat weten dat de opnames van de niet bij naam genoemde Netflix-productie in februari beginnen. Het script is volgens hem nog in bewerking. Volgens Hoedt is het \"100 procent zeker\" dat de Ferrari daarna uit elkaar wordt gehaald.", "De Ferrari werd 26 jaar geleden als vermist opgegeven. Medio juli werd de auto uit het IJ gevist door de Amsterdamse politie, nadat brandweerduikers hem een maand eerder per toeval ontdekten. Een poging van de sloper om de wagen te redden door het voertuig tentoon te stellen in het aquarium van ARTIS mislukte."], "authors": ["Door"], "keywords": ["ferrari", "van", "het", "met", "netflixproductie", "een", "rol", "dat", "krijgt", "te", "niet", "hoedt", "uit", "ij", "opgeviste"], "pubDate": null, "publicationId": "4d7a0f80-7953-388c-9af8-e7a437b5632e"}