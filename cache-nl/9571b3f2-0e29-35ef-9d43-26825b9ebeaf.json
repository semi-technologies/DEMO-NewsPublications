{"id": "9571b3f2-0e29-35ef-9d43-26825b9ebeaf", "title": "Rioolputten Rotterdamse haven krijgen sensor om verstopping te voorkomen", "url": "https://nu.nl/rotterdam/6095421/rioolputten-rotterdamse-haven-krijgen-sensor-om-verstopping-te-voorkomen.html", "summary": "Deze slimme straatkolken zijn voorzien van sensoren.\nDoor de putten te voorzien van een sensor die waarschuwt wanneer verstopping dreigt, hoeven de rioolwerkers alleen de kolken schoon te maken die daar ook echt aan toe zijn.\nHet gaat voorlopig om een proef, waarbij zestien van de dertienduizend putten een sensor hebben.\nVolgens het Havenbedrijf is het voor het eerst dat er een dergelijke proef in Europa wordt gedaan.\nVolgens Monique Domsdorf, die bij de havenbeheerder verantwoordelijk is voor het onderhoud, past de proef in het beleid om de haven door digitalisering effici\u00ebnter te maken.", "paragraphs": ["In de Rotterdamse haven komen rioolputten die alarm slaan wanneer ze verstopt dreigen te raken. Deze slimme straatkolken zijn voorzien van sensoren.", "De Rotterdamse haven telt dertienduizend straatkolken. Die krijgen standaard allemaal een keer per jaar een schoonmaakbeurt, terwijl dat volgens het Havenbedrijf Rotterdam lang niet altijd nodig is.", "Dat kan effici\u00ebnter, denkt de beheerder van het grootste havengebied van Europa. Door de putten te voorzien van een sensor die waarschuwt wanneer verstopping dreigt, hoeven de rioolwerkers alleen de kolken schoon te maken die daar ook echt aan toe zijn.", "Het gaat voorlopig om een proef, waarbij zestien van de dertienduizend putten een sensor hebben. Dat hebben het Havenbedrijf Rotterdam, aannemer Van Gelder en leverancier Wavin nu afgesproken.", "Volgens het Havenbedrijf is het voor het eerst dat er een dergelijke proef in Europa wordt gedaan. Over twaalf maanden moet duidelijk zijn of deze manier van werken effici\u00ebnter is.", "Volgens Monique Domsdorf, die bij de havenbeheerder verantwoordelijk is voor het onderhoud, past de proef in het beleid om de haven door digitalisering effici\u00ebnter te maken. Dat geldt niet alleen voor de scheepvaart, zegt zij. \"Zo zijn ook afvalcontainers in het havengebied voorzien van sensoren.\""], "authors": ["Door"], "keywords": ["voorzien", "van", "rioolputten", "verstopping", "het", "die", "zijn", "sensor", "voorkomen", "rotterdamse", "krijgen", "te", "om", "een", "dat", "haven", "proef", "voor"], "pubDate": null, "publicationId": "4d7a0f80-7953-388c-9af8-e7a437b5632e"}