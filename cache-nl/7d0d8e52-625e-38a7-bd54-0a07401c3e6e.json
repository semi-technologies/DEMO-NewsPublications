{"id": "7d0d8e52-625e-38a7-bd54-0a07401c3e6e", "title": "\u2018Kom\u2019, zei Elsa, \u2018als je niets tegen je vader zegt, mag je me kussen waar je wilt\u2019. Het was Kerst \u201971 en ik was 10", "url": "https://volkskrant.nl/columns-opinie/kom-zei-elsa-als-je-niets-tegen-je-vader-zegt-mag-je-me-kussen-waar-je-wilt-het-was-kerst-71-en-ik-was-10~beb22ff0/", "summary": "In het familiale horecahuis waar ik opgroeide, stond Kerstmis begin jaren zeventig in het teken van \u00e9\u00e9n ding: werken.\nIn de keuken waren mijn vader en een brigade koks al dagenlang bezig met het koken van bouillons, aardappelen voor de salade, het fijnhakken van augurken, het draaien van ragouts en sauzen, het snijden van paling, zalm en andere mise-en-place.\nMijn broers en ik hielpen mee.\nToen alle schalen tegen Kerstavond over Kennemerland waren uitgezworven en ik de Grote Zaal instapte, klonk vanachter het toneelgordijn rumoer.\n\u2018Kom, als je niets tegen je vader zegt, dan mag je me kussen waar je maar wilt.\u2019 Het was Kerst \u201971.", "paragraphs": ["Nee, voor ons was er nimmer wintersport. In het familiale horecahuis waar ik opgroeide, stond Kerstmis begin jaren zeventig in het teken van \u00e9\u00e9n ding: werken. Toen mijn vader zich als kok had ingetrouwd in mijn moeders familie, bedacht hij voor Kerst \u2018de uitbreng\u2019 \u2013 tegenwoordig zou je zeggen: catering. Het was geen luxe. De uitbreng van koude schotels rond de feestdagen moest een slecht zomerseizoen goed maken. Was het seizoen schappelijk geweest, dan was er eindelijk iets extra. Veel middenstand in de jaren zeventig had het behoorlijk zwaar.", "In de Grote Zaal, waar een toneel was voor de dorpsoperette en ooit Willy Alberti, Johnny Jordaan en Andr\u00e9 van Duin hadden opgetreden, werden schraagtafels opgesteld. Erop stonden hotelzilveren schalen. Honderden. In de keuken waren mijn vader en een brigade koks al dagenlang bezig met het koken van bouillons, aardappelen voor de salade, het fijnhakken van augurken, het draaien van ragouts en sauzen, het snijden van paling, zalm en andere mise-en-place.", "Mijn broers en ik hielpen mee. Wagonladingen eieren heb ik gepeld! \u2019s Avonds in bed roken we nog naar krab en zilveruitjes, ook al hadden we ons grondig gewassen. In de winter hadden we maar \u00e9\u00e9n kelner en kok in dienst. Voor de uitbreng werd het ambulante personeel van de zomer weer voor even ingehuurd. Ook voor hen was de jaarlijkse uitbreng een welkom extra zakcentje.", "De dag voor Kerst werden de schalen opgemaakt; dan veranderde de Grote Zaal in een Keukenhof van delicatessen. Een transistorradio leverde de gehele dag arbeidsvitaminen. Het caf\u00e9biljart fungeerde als plek waar Elsa, ons hoogblond kamermeisje, de bestellingen in vetvrij papier aan de klanten afleverde.", "In het jaar dat ik nu uitkies, werd mijn vader op een ochtend plots onwel. Hij moest overblijven in het ziekenhuis. Toen alle schalen tegen Kerstavond over Kennemerland waren uitgezworven en ik de Grote Zaal instapte, klonk vanachter het toneelgordijn rumoer. Ik sloop ernaartoe. Overduidelijk opgefrist, zaten de obers en de koks op thonetstoeltjes rond een tafelblad waarop Elsa opgebaard lag. Haar poedelnaakte lichaam was opgemaakt als een schaal huzarensalade van 60 gulden; een plak gerookte zalm was gedrapeerd over haar borsten. De mannen waren inmiddels straalbezopen. Ze dronken bier en namen hapjes van het lichaam.", "\u2018Wat kom jij hier doen?\u2019 Met zijn hoefijzersnor keek ober Rinus verschrikt naar me op. \u2018Dag, lieve jongen\u2019, kwam het koude buffet toen tot leven. \u2018Kom, als je niets tegen je vader zegt, dan mag je me kussen waar je maar wilt.\u2019 Het was Kerst \u201971. Ik was 10. Het duurde nog acht jaar voordat een naakte vrouw mij weer iets in die richting zei. Zonder dat er toen cocktailsaus was weggelekt in haar kruis."], "authors": ["Pieter Waterdrinker"], "keywords": ["ik", "wilt", "van", "niets", "het", "waar", "vader", "kussen", "en", "voor", "zegt", "een", "tegen", "uitbreng", "zei", "mag", "je"], "pubDate": "2020-12-22T15:25:37Z", "publicationId": "1a359314-37ee-33a8-8de7-301d3eb2ed28"}