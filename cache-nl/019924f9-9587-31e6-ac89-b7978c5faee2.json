{"id": "019924f9-9587-31e6-ac89-b7978c5faee2", "title": "Het absurde verhaal van een 83-jarige spion in een verzorgingstehuis", "url": "http://trouw.nl/recensies/het-absurde-verhaal-van-een-83-jarige-spion-in-een-verzorgingstehuis~bd068467/", "summary": "Sergio, een kersverse weduwnaar die afleiding zoekt, gaat op sollicitatiegesprek bij Romulo, de baas van een detectivebureau.\nDe opdrachtgeefster is de dochter van een van de bewoonsters van het tehuis.\nThe Mole Agent krijgt meer en meer het aanzien van een absurde komedie, terwijl je je afvraagt hoe het allemaal is gefilmd.\nZe vertelde dat ze een documentaire over ouderen maakte, wat waar is, maar tegelijkertijd volgde ze de undercoveroperatie van Sergio, de mol.\nInventiefDe uitkomst stemt tot nadenken over hoe er met ouderen wordt omgegaan, niet door het personeel maar door familie.", "paragraphs": ["Wat worden er toch veel belachelijk goede documentaires gemaakt, de een nog origineler dan de ander. Na de Netflix-docu \u2018Dick Johnson is Dead\u2019, waarin regisseuse Kirsten Johnson haar 85-jarige vader op onnavolgbare wijze op sleeptouw neemt in haar leven en werk, is er \u2018The Mole Agent\u2019.", "De Chileense Oscarinzending, waarin de 83-jarige Sergio de hoofdrol opeist, ontpopt zich qua familiegevoel als een soort tegenpool van Dick Johnsons feestelijke avontuur met zijn dochter. Maar qua absurdistische insteek zitten de documentaires behoorlijk op \u00e9\u00e9n lijn.", "Sergio, een kersverse weduwnaar die afleiding zoekt, gaat op sollicitatiegesprek bij Romulo, de baas van een detectivebureau. Of hij als spion wil infiltreren in een verzorgingstehuis? De opdrachtgeefster is de dochter van een van de bewoonsters van het tehuis. Ze heeft het vermoeden dat haar moeder mishandeld wordt, misschien wel bestolen.", "Absurde komedie", "En zo gaat Sergio op zijn 83ste undercover in een tehuis met veertig vrouwen en vier mannen. Behalve dat hij als gezonde, ge\u00efnteresseerde en goed geklede heer al snel de lieveling is van de dames, en hij door alle aandacht zichtbaar opbloeit, heeft Sergio geen enkele ervaring als detective. Opzichtig speurt hij door de gangen en de kamers. Worstelend met zijn nieuwe mobiele telefoon probeert hij WhatsApp-opnamen te versturen van zijn undercoveroperaties. The Mole Agent krijgt meer en meer het aanzien van een absurde komedie, terwijl je je afvraagt hoe het allemaal is gefilmd.", "De Chileense regisseuse Maite Alberdi bedacht een vrij ingenieus plan. Ze werkte zelf een tijdje als assistente voor een detectivebureau en merkte dat priv\u00e9detectives vooral werden ingeschakeld door wantrouwende partijen in relatieverband. Wonderlijk genoeg zag ze vooral detectivezaken in verzorgingstehuizen toenemen.", "En zo besloot ze zelf met haar filmploeg neer te strijken in zo\u2019n tehuis. Ze vertelde dat ze een documentaire over ouderen maakte, wat waar is, maar tegelijkertijd volgde ze de undercoveroperatie van Sergio, de mol.", "Inventief", "De uitkomst stemt tot nadenken over hoe er met ouderen wordt omgegaan, niet door het personeel maar door familie. Wat Sergio op het spoor komt, is dat de ouderen eenzaam zijn omdat ze geen of nauwelijks bezoek krijgen, omdat ze door hun kinderen en kleinkinderen niet worden betrokken bij het leven. Ouderen worden niet mishandeld of bestolen in het tehuis, die gedachte zit in het hoofd van de afwezige opdrachtgeefster van de spionnenactie. Haar misdaad is verwaarlozing.", "The Mole Agent legt op inventieve wijze een maatschappelijk probleem bloot, door het verhaal van eenzame ouderen als in een speelfilm uit te laten spitten door een detective, een kwieke tachtiger die spanning, humor en veel liefde in het spel brengt. Sergio ontfermt zich over een verdrietige bewoonster. Huil maar, zegt hij, het zal je opluchten.", "Vanaf vandaag te zien in de bioscoop en op Picl."], "authors": ["Belinda Van De Graaf"], "keywords": ["verhaal", "van", "absurde", "als", "het", "op", "hij", "verzorgingstehuis", "een", "ze", "en", "spion", "83jarige", "door", "sergio"], "pubDate": "2020-12-10T14:59:00+01:00", "publicationId": "b66cd8e4-4294-3571-bcd7-e490527f1a48"}