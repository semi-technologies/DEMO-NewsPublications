{"id": "ffa063f1-51f4-3315-a1f8-c7d48177a85d", "title": "Irritainment & unfluencers: waarom we anderen afkeuren voor ons plezier", "url": "https://www.rtlnieuws.nl/lifestyle/artikel/5198331/irritainment-unfluencers-jaloezie-kim-kardashian", "summary": "Maar als moraalridder in opleiding, moet ik ook toegeven dat zo'n prive\u0301-eiland voor het overgrote deel van de wereld altijd een sprookje zal blijven.\n\"Jaloezie is een van de meest gegronde redenen om dingen irritant te vinden of te haten.\"\n\"Veel mensen bewonderen haar ook om alle goede dingen die ze voor Amerikaanse gevangenen doet bijvoorbeeld.\nVia een beeldscherm worden we al snel met onze neus op het feit gedrukt dat wij maar gewone stervelingen zijn.\nEn willen we daar een beetje vrede mee hebben \u2013 zeker in deze donkere en koude coronatijden \u2013 helpt het om onszelf een beetje op te hijsen aan het verwerpelijke gedrag van een ander.", "paragraphs": ["Maar als moraalridder in opleiding, moet ik ook toegeven dat zo'n prive\u0301-eiland voor het overgrote deel van de wereld altijd een sprookje zal blijven. Dat heeft niets met corona te maken. Dit is nou eenmaal how rich people live, sterker nog: Kim heeft haar bankrekening zo lekker kunnen spekken omda\u0301t wij willen zien hoe ze leeft. Hoe ze haar make-up doet, met wie ze omgaat en wat er op haar bord ligt. Was ik er zelf maar op gekomen, dan zat ik nu tenminste op dat eiland. En zo ging het er ook aan toe in de groepschat met mijn vriendinnen. Na wat opgetrokken wenkbrauwen gaf iemand al snel toe: 'Ik had hier zo graag bij willen zijn'. Om ons vervolgens af te vragen in hoeverre de glooiende heupen van de gezusters een natuurlijk fenomeen waren of toch niet helemaal.", "Green with envy", "Als ik zelf met de billen bloot ga, moet ik ook antwoord geven op de vraag of ons afkeurende gedrag niet allemaal is terug te leiden naar jaloezie. En ja hoor, Driessen bevestigt waar ik al bang voor was. \"Jaloezie is een van de meest gegronde redenen om dingen irritant te vinden of te haten.\" Het hangt samen met een gevoel van 'zij wel, maar ik niet'. Jaloezie behoort dus wel degelijk tot het spectrum van emoties rondom irritatie \u2013 online en offline. \"Bij Kim Kardashian speelt niet alleen succes mee\", legt Driessen uit. \"Veel mensen bewonderen haar ook om alle goede dingen die ze voor Amerikaanse gevangenen doet bijvoorbeeld. Dan maak je een optelsommetje van uiterlijk, succes, wereldfaam en geld, maar daar komt ook nog eens het imago van de barmhartige Samaritaan bij. Dan is het voor sommige mensen heel verleidelijk om andere aspecten of gedrag moreel af te keuren. Nee, dat zou ik echt no\u0301o\u0301it doen.\"", "Via een beeldscherm worden we al snel met onze neus op het feit gedrukt dat wij maar gewone stervelingen zijn. Niets meer of minder. En willen we daar een beetje vrede mee hebben \u2013 zeker in deze donkere en koude coronatijden \u2013 helpt het om onszelf een beetje op te hijsen aan het verwerpelijke gedrag van een ander. Zolang je daarmee voor verbinding zorgt met je vrienden en ge\u0301e\u0301n negatieve of hatelijke berichten stuurt naar de unfluencers in kwestie, is het misschien niet zo erg om je af en toe onder te dompelen in een badje afkeer. Al ga ik toch ook eindelijk een stapel boeken naast die bank leggen, al is het maar zodat ik m'n eigen gedrag dan niet hoef af te keuren."], "authors": [], "keywords": ["van", "waarom", "plezier", "ons", "het", "met", "op", "ik", "afkeuren", "unfluencers", "een", "irritainment", "te", "en", "ook", "om", "anderen", "voor"], "pubDate": "2020-11-22T11:27:23+01:00", "publicationId": "ce2257c9-a2d2-3c8b-975a-6872cbf4036a"}