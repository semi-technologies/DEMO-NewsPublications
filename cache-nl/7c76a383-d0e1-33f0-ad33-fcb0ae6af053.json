{"id": "7c76a383-d0e1-33f0-ad33-fcb0ae6af053", "title": "Als iemand de Willem I-prijs moet krijgen, is het prins Bernhard jr.", "url": "https://volkskrant.nl/columns-opinie/als-iemand-de-willem-i-prijs-moet-krijgen-is-het-prins-bernhard-jr~b6d1fd83/", "summary": "De wereld kent winners en losers en dat geldt zeker als het gaat om de uitreiking van prijzen.\nToch stel ik me voor dat het heerlijk moet zijn om een prijs te winnen.\nHet is waarschijnlijk net alsof je door God wordt aangewezen, en dan ook nog eens voor het oog van het hele land of zelfs de wereld.\nWas dat niet de oprichter van het Amortisatiesyndicaat?\nPrins Bernhard jr., de achter-, achter-, achterkleinzoon van Willem I, profiteert als bezitter van 590 panden op nogal extreme wijze van onbelaste huurinkomsten.", "paragraphs": ["De wereld kent winners en losers en dat geldt zeker als het gaat om de uitreiking van prijzen. Sommige mensen winnen er een heleboel, andere nooit een. Ooit werd mijn biografie van Kees Boeke genomineerd voor de Erik Hazelhoff Roelfzema Biografieprijs. Dat was een vernederende ervaring, aangezien ik de prijs niet alleen niet won, maar juryvoorzitter Paul Schnabel zijn praatje over de school van Kees Boeke aanwendde voor een waarschuwing aan het publiek: \u2018Stuur uw kinderen n\u00f3\u00f3it naar die school!\u2019", "Ik hoop zoiets niet nog eens mee te hoeven maken en gezien bovengenoemd geloof in predestinatie ben ik er gerust op dat het ook niet meer zal gebeuren. Toch stel ik me voor dat het heerlijk moet zijn om een prijs te winnen. Het is waarschijnlijk net alsof je door God wordt aangewezen, en dan ook nog eens voor het oog van het hele land of zelfs de wereld. De prijzen dragen ook vaak de naam van onsterfelijk geworden personen, zoals Alfred Nobel, Constantijn Huygens, Joseph Pulitzer of Thomas Edison, en daarmee mag je je als aardse krabbelaar dan voor altijd mee associ\u00ebren.", "Toch vroeg ik me in dit verband af hoe John van Hoof, de voorzitter van de raad van bestuur van schoonmaakbedrijf CSU zich vorige maand gevoeld moet hebben, toen koningin M\u00e1xima aan hem de \u2018Koning Willem I-prijs\u2019 voor het grootbedrijf uitreikte. Willem I? Was dat niet de oprichter van het Amortisatiesyndicaat? Ik besloot de mooie biografie van historicus Jeroen Koch er nog eens op na te slaan. Als kind was Willem al \u2018in de ban van geld\u2019, las ik. De koning was een \u2018dienaar van Mammon\u2019 en het feit dat zijn portret op de gulden prijkte, moet voor hem \u2018van existenti\u00eble betekenis\u2019 geweest zijn, aldus Koch.", "In 1822 lukte het Willem de Tweede Kamer akkoord te laten gaan met de instelling van een staatskas, die iedere vorm van controle door de Kamer uitschakelde, zodat hij almacht verwierf over de staatsfinanci\u00ebn. Goklust, speculatie en gesjoemel met boekhouding kregen vrij spel, met daarin een hoofdrol voor de koning, die grootaandeelhouder was van talloze Nederlandse ondernemingen.", "Omdat parlementair toezicht ontbrak, raakte het onderscheid tussen priv\u00e9- en staatsfinanci\u00ebn zoek, wat in de praktijk betekende dat de winsten naar de koning vloeiden en de verliezen naar de staatskas. Pas toen het syndicaat in 1840 werd opgedoekt, werd de schade zichtbaar. Het land bleek op de rand van een faillissement te verkeren, terwijl de koning, tientallen miljoenen rijker, naar Duitsland vertrokken was.", "Ik ken de winnaar van de Koning Willem I-prijs niet, maar ben nu wel nieuwsgierig naar hem geworden. Al moet je natuurlijk waken voor wat je tegenwoordig \u2018guilt by association\u2019 noemt. Ik weet dat ondernemers de laatste tijd in een kwaad daglicht staan. De jongeren van de SP staan te trappelen om hen, al dan niet gewapenderhand, te onteigenen. Maar de meesten houden er g\u00e9\u00e9n valse boekhoudingen op na, investeren niet roekeloos en schuiven schulden niet heimelijk op anderen. De meeste ondernemers kosten de staat geen geld doordat zij belasting van anderen aan zichzelf uitkeren, zoals Willem I, maar leveren de staat juist geld op, doordat een deel van het geld dat zij verdienen via de belastingen aan anderen wordt uitgekeerd.", "Je had de \u2018Oscar voor het bedrijfsleven\u2019, zoals de prijs wordt aangeduid, ook kunnen noemen naar de filantropische handelsman Christiaan Pieter van Eeghen, selfmade-ondernemers als Albert Heijn en Freddy Heineken of ingenieuze avonturiers als Anton Philips en Anthony Fokker. Kennelijk wilde de stichting een boegbeeld dat geen risico nam, maximaal profiteerde en de samenleving op kosten joeg.", "Mocht John van Hoof de prijs bij nader inzien terug willen geven, dan weet ik misschien iemand anders. Prins Bernhard jr., de achter-, achter-, achterkleinzoon van Willem I, profiteert als bezitter van 590 panden op nogal extreme wijze van onbelaste huurinkomsten. Daarom heeft de PvdA een voorgestelde heffing op huurinkomsten \u2018de Prins Bernhard-belasting\u2019 genoemd. Ik heb begrepen dat hij daar boos over was, maar een koninklijke onderscheiding kan het leed misschien verzachten."], "authors": ["Daniela Hooghiemstra"], "keywords": ["van", "dat", "niet", "een", "het", "willem", "bernhard", "en", "moet", "prins", "krijgen", "jr", "ik", "op", "als", "voor", "iemand", "iprijs"], "pubDate": "2020-12-07T16:27:13Z", "publicationId": "1a359314-37ee-33a8-8de7-301d3eb2ed28"}