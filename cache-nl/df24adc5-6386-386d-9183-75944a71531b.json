{"id": "df24adc5-6386-386d-9183-75944a71531b", "title": "Aantal startende ondernemers blijft groeien ondanks de pandemie. Wie zijn zij?", "url": "https://volkskrant.nl/nieuws-achtergrond/aantal-startende-ondernemers-blijft-groeien-ondanks-de-pandemie-wie-zijn-zij~baf054e5/", "summary": "\u2018In de periode na de kredietcrisis in 2008 zag je ook een stijging in het aantal nieuwe bedrijven.\nMaar tegelijkertijd is ondernemen ook het kunnen omgaan met onzekerheid en het nemen van risico.\u2019Niet alleen het aantal nieuwe bedrijven nam het afgelopen halfjaar toe, maar ook het aantal stoppers.\nDe Kamer van Koophandel spreekt daarom van een grote dynamiek.\nEn een hogeschool zag dat een ingang zoveel werd gebruikt dat het rolstoelvriendelijker moest zijn.\nEn dat is sindsdien ook een aantal keer gelukt.\u2019", "paragraphs": ["Utrecht- startende bedrijven in Coronatijd. Het bedrijf Beemup maakt o.a. virtuele presentatie\u2019s en optredens. Beeld Raymond Rutting / de Volkskrant", "Het grote aantal nieuwe ondernemers past misschien wel bij tegenspoed, zegt Josette Dijkhuizen, honorair hoogleraar ondernemerschapsontwikkeling aan de Maastricht School of Management. \u2018In de periode na de kredietcrisis in 2008 zag je ook een stijging in het aantal nieuwe bedrijven. In economische voorspoed nemen mensen minder snel het risico van ondernemen, omdat ze dan makkelijker een baan kunnen vinden.\u2019", "Opportunisme", "Volgens haar is een deel van de nieuwe ondernemers opportunistisch, maar gaat het ook om studenten die geen geschikte baan kunnen vinden en mensen die uit nood iets anders gaan doen. \u2018Binnen de horeca zie je mensen die een afhaalbedrijf beginnen of als thuiskok gaan werken.\u2019 Dat hoort bij ondernemen, vindt ze. \u2018Ondernemerschap is kansen zien, ook in de huidige tijden. Maar tegelijkertijd is ondernemen ook het kunnen omgaan met onzekerheid en het nemen van risico.\u2019", "Niet alleen het aantal nieuwe bedrijven nam het afgelopen halfjaar toe, maar ook het aantal stoppers. De Kamer van Koophandel spreekt daarom van een grote dynamiek. Dijkhuizen vermoedt dat er nog harde klappen gaan vallen en het aantal faillissementen in 2021 gaat toenemen. \u2018Veel bedrijven worden nu overeind gehouden door de overheidsmaatregelen, ze krijgen steun of putten uit eigen spaarpotjes. Maar de potjes raken op, dus een deel gaat omvallen.\u2019", "Daarnaast denkt ze dat er ook nog meer nieuwe bedrijven komen: \u2018Nu er minder plekken op de arbeidsmarkt zijn, zullen mensen waarschijnlijk minder snel een baan vinden en een eigen bedrijf starten.\u2019", "Deze drie ondernemers zagen tijdens de coronacrisis een gat in de markt. Waarom beginnen ze nu en wat gaan ze doen als het coronavirus beteugeld is?", "VR-prikkels voor zoombies", "Hij liep al langer met het idee, maar het wegvallen van grote bedrijfsevents door de coronacrisis was voor Dani\u00ebl van der Waals het duwtje in de rug om Beemup op te richten. Het bedrijf maakt virtual-realitypresentaties: de presentator staat niet \u2018doodgewoon\u2019 voor een powerpoint of greenscreen, maar is een avatar die zich dwars door een omgeving beweegt die past bij het onderwerp van de presentatie.", "Zo krijgen kijkers, de zogenaamde zoombies - mensen die in \u2018zombies\u2019 veranderen door het vele videobellen - toch nog de nodige prikkels. \u2018Mensen missen inspiratie en verbinding omdat ze de hele dag thuiszitten\u2019, zegt hij. \u2018Daar zag ik een gat in de markt. Mijn partners en ik hebben ervaring met ondernemen, dus ik had genoeg vertrouwen om te beginnen.\u2019", "Maar wat als we weer massaal de deur uit kunnen, de bedrijfsevents weer groots uitpakken en zoombies hun schermen liever uitlaten? Volgens Van der Waals zal de technologische vooruitgang die het afgelopen jaar gemaakt is niet zo snel weer verdwijnen. \u2018Veel mensen zien toch ook de voordelen van thuiswerken en daarnaast bespaart onze manier van presenteren tijd en geld. Denk maar aan de logistiek, maar ook zaalhuur en catering. En daarnaast stoten we, door thuis naar een presentatie te kijken, veel minder CO2 uit.\u2019", "Teltool voor de coronabeperkingen", "Vanuit hun net gestarte ingenieursbureau maakten Roman Janssen en zijn twee compagnons technische apparatuur zoals las- en slijprobots. \u2018Door de uitbraak gingen onze afnemers op de kosten letten. We wilden niet wachten tot de telefoon ging, terwijl we ongeveer alles kunnen maken wat we willen.\u2019 Om de coronamaatregelen gemakkelijker te handhaven richtten Janssen en zijn team in april Tellrs op; een applicatie die bijhoudt hoeveel mensen er in de winkel, kantoor, school of op straat zijn.", "Slimme sensoren meten hoeveel mensen er binnen zijn en een stoplicht voor de deur gaat op rood als het maximale aantal is bereikt. Tellrs groeit hard. Janssen is niet bang dat zijn bedrijf instort als de coronabeperkingen verdwijnen. \u2018Veel scholen gebruiken de data bijvoorbeeld nu al om roosters, catering en schoonmaak effici\u00ebnter in te richten. En een hogeschool zag dat een ingang zoveel werd gebruikt dat het rolstoelvriendelijker moest zijn. De verzamelde data werden gebruikt bij de subsidieaanvraag.\u2019", "Feestvieren na een thuistest", "Sander Paas biedt met De Thuistest een oplossing voor mensen die geen tijd hebben om op de uitslag van de coronatest van de GGD te wachten. De test kan voor 85 euro exclusief btw thuis worden afgenomen, dat kan met een gratis GGD-test niet. Paas vindt dat de commerci\u00eble test prima naast de gratis test kan bestaan. \u2018Als je met familie Kerst wil vieren, maar zeker wilt zijn dat je niemand aansteekt, dan is zo\u2019n test ideaal.\u2019", "De commerci\u00eble teststraat zorgt voor een positief financieel beeld, al is het werk dat erin zit volgens Paas niet inherent aan het geld dat binnenkomt. Het commerci\u00eble plaatje was ook niet de reden om het bedrijf op te richten, zegt hij. \u2018Mijn andere bedrijf dat personeel levert aan gehandicaptenorganisaties kreeg te maken met een stuk of vijftig coronagevallen, waardoor mensen met een verstandelijke beperking en personeel in quarantaine moesten. Dat zorgde voor onrust bij de bewoners van tehuizen.\u2019 Paas was er klaar mee: \u2018Ik wilde personeel en bewoners preventief kunnen testen, om uitbraken te voorkomen. En dat is sindsdien ook een aantal keer gelukt.\u2019"], "authors": ["Birk Heijkants"], "keywords": ["van", "dat", "een", "zij", "en", "groeien", "ook", "pandemie", "te", "zijn", "wie", "ondanks", "aantal", "op", "voor", "blijft", "ondernemers", "het", "mensen", "startende"], "pubDate": "2020-12-13T16:34:34Z", "publicationId": "1a359314-37ee-33a8-8de7-301d3eb2ed28"}