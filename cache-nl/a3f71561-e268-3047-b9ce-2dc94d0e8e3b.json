{"id": "a3f71561-e268-3047-b9ce-2dc94d0e8e3b", "title": "Stakingen bij metaalbedrijven in regio Eindhoven uitgesteld", "url": "https://nu.nl/eindhoven/6097239/stakingen-bij-metaalbedrijven-in-regio-eindhoven-uitgesteld.html", "summary": "Vakbonden willen zo snel mogelijk met dergelijke acties komen bij regionale bedrijven die vallen onder de metaalcao.\nOverwerkstakingDaarmee zijn de aangekondigde stakingen bij ASML, DAF en VDL op dit moment van de baan.\n'Actiebereidheid groot'\"We onderzoeken op dit moment voor welke acties we steun vinden bij onze leden\", zegt Reniers over de acties bij regionale bedrijven die vallen onder de metaalcao.\nVorige week kondigden de bonden acties en stakingen aan nadat werkgevers niet ingingen op een ultimatum voor hoger loon en meer inspraak voor werknemers.\nOnder de cao Metalektro vallen bijna 160.000 mensen, onder meer in de metaalbewerking en bij elektrotechnische bedrijven.", "paragraphs": ["VDL, DAF en ASML. Deze Eindhovense bedrijven zouden deze week aan de beurt komen bij stakingsacties in de metaalsector. De coronamaatregelen gooien echter roet in het eten voor de vakbonden die inmiddels zoeken naar 'lockdown-acties'.", "Niet zoals altijd 's ochtends om acht uur beginnen, maar pas een uurtje later. Langere koffie- en middagpauzes. Vakbonden willen zo snel mogelijk met dergelijke acties komen bij regionale bedrijven die vallen onder de metaalcao. Vanwege de nieuwe lockdown hebben FNV en CNV stakingsacties waarbij meerdere werknemers samenkomen moeten uitstellen.", "Overwerkstaking", "Daarmee zijn de aangekondigde stakingen bij ASML, DAF en VDL op dit moment van de baan. Maar dat betekent niet dat de bonden stilzitten tot na de lockdownperiode. Onder meer bij de Eindhovense fabriek van truckbouwer DAF wordt actie gevoerd, meldt FNV-bestuurder Peter Reniers. Medewerkers weigeren daar volgens Reniers om overwerk te verrichten, zolang er geen nieuwe cao is. Want 'lockdownproof-acties' waar geen bijeenkomsten voor nodig zijn, kunnen volgens de bonden nog wel doorgaan.", "'Actiebereidheid groot'", "\"We onderzoeken op dit moment voor welke acties we steun vinden bij onze leden\", zegt Reniers over de acties bij regionale bedrijven die vallen onder de metaalcao. Hij stelt dat de actiebereidheid onder het personeel in de sector groot is. Vorige week kondigden de bonden acties en stakingen aan nadat werkgevers niet ingingen op een ultimatum voor hoger loon en meer inspraak voor werknemers.", "Onder de cao Metalektro vallen bijna 160.000 mensen, onder meer in de metaalbewerking en bij elektrotechnische bedrijven. Sinds september is onderhandeld over een nieuwe cao. De huidige cao liep af op 1 december. Vakbonden CNV en FNV hopen dat de lockdown een positieve wending aan de situatie geeft. Werkgevers kunnen volgens de bonden de periode tot na 19 januari goed gebruiken om met een goed bod hardere acties na de lockdown af te wenden."], "authors": ["Door"], "keywords": ["dat", "cao", "een", "eindhoven", "en", "acties", "regio", "onder", "metaalbedrijven", "stakingen", "bonden", "op", "voor", "bij", "uitgesteld"], "pubDate": null, "publicationId": "4d7a0f80-7953-388c-9af8-e7a437b5632e"}