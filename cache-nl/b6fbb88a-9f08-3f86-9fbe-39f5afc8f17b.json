{"id": "b6fbb88a-9f08-3f86-9fbe-39f5afc8f17b", "title": "Column van Jean Pierre Rawie: Petje", "url": "https://www.dvhn.nl/cultuur/Column-van-Jean-Pierre-Rawie-Petje-25723752.html", "summary": "E\u00e9n der aangenaamste bijverschijnselen van het studentenbestaan vond ik destijds dat iedereen me opeens met u aansprak.\nVan de ene dag op de andere had ik het gevoel voor vol aangezien te worden, en poogde mij daar ook naar te gedragen.\nEindelijk was ik geen kind meer over wie anderen beslisten, en droeg ikzelf de verantwoording voor mijn doen en laten.\nIk ervaar het als onhebbelijk door radio 4, de overheid of mijn antwoordapparaat op vertrouwelijke voet te worden benaderd.\nDat verhindert niet dat er af en toe een levendige gedachtewisseling tussen mij en de Nederlandse Spoorwegen plaatsheeft.", "paragraphs": ["E\u00e9n der aangenaamste bijverschijnselen van het studentenbestaan vond ik destijds dat iedereen me opeens met u aansprak. Het was ondenkbaar dat iemand zijn docent zou tutoyeren, maar omgekeerd gebeurde dat evenmin.", "Van de ene dag op de andere had ik het gevoel voor vol aangezien te worden, en poogde mij daar ook naar te gedragen. Eindelijk was ik geen kind meer over wie anderen beslisten, en droeg ikzelf de verantwoording voor mijn doen en laten.", "Ik weet niet hoe het tegenwoordig op de universiteit gaat, maar in de rest van de samenleving is het jijzeggen tot mijn verdriet de norm geworden, vermoedelijk onder invloed van het overal ingeslopen Angelsaksisch, dat immers geen andere aanspreekvorm kent dan you (nu realiseer ik me dat er in het hoger onderwijs alleen nog in een soort Engels gecommuniceerd mag worden, dus daar bestaat het verschil niet meer).", "Alom, in winkels, in reclames en zelfs op verkeersborden (\u2018H\u00e9 fietser\u2019), is de u-vorm verdwenen. Mijn wrevel daarover heeft, zoals uit het bovenstaande blijkt, niet slechts met mijn leeftijd te maken. Ik ervaar het als onhebbelijk door radio 4, de overheid of mijn antwoordapparaat op vertrouwelijke voet te worden benaderd.", "Bovendien valt daardoor het onderscheid tussen vrienden en vreemden weg. Hoe aardig is het wanneer iemand die men hoogacht, aanbiedt elkander voortaan te tutoyeren. Het blijft ook mogelijk dat niet te doen; Boutens en Van Deyssel, die goed bevriend waren, zeiden hun leven lang u tegen elkaar, net zoals Goethe en Schiller tot het eind toe Sie volhielden.", "Alom, in winkels, in reclames en zelfs op verkeersborden (\u2018H\u00e9 fietser\u2019), is de u-vorm verdwenen", "Ik kreeg een brief van De Schrijverscentrale, een instantie die bemiddelt tussen auteurs en organisatoren van letterkundige evenementen, die mij, terwijl ik er niemand persoonlijk van ken, al te jofel met \u2018jij\u2019 aanschreef, waarnaast ook nog eens gerept werd van \u2018een profiel, die [ sic ] was aangemaakt\u2019.", "Omdat ik geen automobiel kan besturen, nam ik weleer geregeld de trein, wat in het algemeen comfortabel en vaak vermakelijk was, dat laatste vooral vanwege de medereizigers. (zo zat ik ooit in een verder geheel lege eersteklascoup\u00e9; vanaf Assen kwam daar een echtpaar bij, waarvan de vrouw, wijzend op het boekentasje dat ik naast me had staan, luide opmerkte: \u201cSommige mensen nemen gewoon twee plaatsen in! Aso!!\u201d. Wie verre reizen doet...).", "Zolang de over ons gestelden, wetend dat zulks flauwekul is, ons evenwel verplichten in het openbaar vervoer een zinledig rood petje te dragen, zal ik daar geen gebruik van maken, mijn bejaardenkaart ten spijt. Dat verhindert niet dat er af en toe een levendige gedachtewisseling tussen mij en de Nederlandse Spoorwegen plaatsheeft.", "Onlangs ontving ik een mail, ondertekend door de zich Directeur Commercie van de NS noemende Ivo Steffens, die aldus aanving: \u2018Geachte heer Rawie, Je hebt Keuzedagen bij je abonnement.\u2019 Mijn weerwoord luidde: \u2018Geachte heer Steffens, Dank voor uw schrijven. U tutoyeert mij, al kan ik me niet herinneren met u op school gezeten te hebben, maar dat ligt mogelijk aan mijn door de ouderdom haperende geheugen.\u2019 (Duitsers zeggen in zo\u2019n geval heel leuk: \u2018 Haben wir denn zusammen die Schweine geh\u00fctet ?\u2019)", "Nog geen reactie van mijn nieuwe vrind."], "authors": ["Jean Pierre Rawie"], "keywords": ["van", "jean", "het", "op", "column", "die", "petje", "rawie", "ik", "mijn", "een", "en", "dat", "te", "pierre"], "pubDate": null, "publicationId": "bb59becc-5bf6-3c6d-8cdd-d41716890d16"}