{"id": "e7065ae3-2b82-386f-b1f5-9b4b0c180ea9", "title": "Maakt de nieuwe versie van wifi een einde aan traag internet thuis?", "url": "https://volkskrant.nl/wetenschap/maakt-de-nieuwe-versie-van-wifi-een-einde-aan-traag-internet-thuis~b14713da/", "summary": "In navolging van de mobiele communicatiewereld, waar we overstappen van 4G naar 5G, gaan we nu in huis en op kantoor over van wifi5 naar wifi6.\n\u2018Je gaat eigenlijk van een vierbaans- naar een twaalfbaanssnelweg\u2019, zegt Benelux-manager Arend Karssies van de Amerikaanse routerfabrikant Netgear.\nEigenlijk haal je een setje extra zenders in huis dat \u2013 eenmaal verbonden aan je modem-router \u2013 een eigen netwerk biedt in alle kamers.\nNiet opeens snellerRen dus niet vandaag naar de winkel om een nieuwe telefoon en een laptop te kopen.\nNetgear adviseert de modem van de internetaanbieder op \u2018bridge-mode\u2019 te zetten als je een mesh-router toevoegt aan je huis.", "paragraphs": ["Door het collectieve thuiswerken en \u00ad-studeren raakt de wifi soms verstopt. Kan wifi6 \u2013 zeg maar de 5G van het thuisnetwerk \u2013 verlossing brengen?", "Wat heeft een mens nodig om te overleven? Bescherming tegen de elementen, drinkwater, voedsel en \u2013 nou ja \u2013 een fatsoenlijke wifiverbinding. Om te kunnen communiceren, werken en ontspannen. Graag zonder haperingen of ergerniswekkende wachttijden. Dat lijkt niet te veel gevraagd, 23 jaar na de introductie van wifi, maar in de praktijk kunnen apparaten nog steeds vastlopen en vallen beloofde internetsnelheden vaak tegen. Een nieuw soort wifi moet daarin verandering brengen.", "Het moet wel een besloten vergadering voor nerds zijn geweest, waarop de namen van wifiprotocollen werden verzonnen. Mocht het u zijn ontgaan: we zaten afgelopen jaren op 802.11ac en we stappen nu allemaal over op 802.11ax. De Wi-Fi Alliantie, een non-profitorganisatie in Texas die wifi-apparaten certificeert, bedacht pas later dat die naamlogica niet voor iedereen te volgen is. In navolging van de mobiele communicatiewereld, waar we overstappen van 4G naar 5G, gaan we nu in huis en op kantoor over van wifi5 naar wifi6.", "Traagste apparaat", "Het verschil: snelheid. In theorie stijgt de wifisnelheid van 3,5 naar 9,6 Gbps (9.600 megabit per seconde). In praktijk worden zulke snelheden niet gehaald in de woonkamer. Wie een huis heeft dat is verbonden met een glasvezelkabel, kan in het beste geval 1 Gbps krijgen. Wie nog aan een koperen kabel hangt, mag blij zijn met 200 Mbps. Maar zelfs als je maar 50 Mbps binnenkrijgt, bijvoorbeeld bij een instappakket, dan is dat voldoende om tegelijkertijd een film te streamen, te videobellen of muziek te luisteren. De problemen beginnen pas als je met meer mensen en veel apparaten \u00e9\u00e9n wifiverbinding deelt. Het traagste apparaat houdt dan de rest op. Alsof een huisgenoot met rollator telkens de gang verspert als je de slaapkamer uitloopt. Wifi6, het protocol voor de komende vijf jaar, moet daar verandering in brengen. Het systeem bedient meer apparaten tegelijk en doet dat bovendien op een slimmere manier.", "\u2018Je gaat eigenlijk van een vierbaans- naar een twaalfbaanssnelweg\u2019, zegt Benelux-manager Arend Karssies van de Amerikaanse routerfabrikant Netgear. Dat merk lanceerde onlangs een mesh-router met wifi6 die een maximale snelheid van 6 Gbps biedt (de Orbi RBK 852). Eigenlijk haal je een setje extra zenders in huis dat \u2013 eenmaal verbonden aan je modem-router \u2013 een eigen netwerk biedt in alle kamers. Karssies: \u2018Door al dat thuiswerken en thuisstuderen zijn onze verkopen ge\u00ebxplodeerd. Veel mensen worstelen met afnemende wifisnelheid in studeerkamers en op zolders.\u2019 Het is verstandig, stelt Karssies, om maar meteen een wifi6-router te kopen. \u2018Alle nieuwe apparaten worden komende jaren namelijk geschikt gemaakt voor wifi6.\u2019", "De Orbi RBK852 van NetGear.", "De verslaggever beschikt toevallig over een nieuwe telefoon, een Samsung S20. Als ik goed kijk in de statusbalk op het scherm, ontdek ik nu de symbolen 5G en wifi6 (een zesje rechts boven het wifiteken met de boogjes). Jammer dat er geen feestjes meer worden gehouden, anders had ik daar indruk mee kunnen maken bij bepaalde vrienden. Maar merk ik een verschil in het gebruik? Nou nee. De Orbi-stations leveren \u2013 zoals beloofd \u2013 maximale internetsnelheid tot in iedere uithoek van het huis, iets wat mijn KPN-modem niet voor elkaar krijgt, maar de maximale internetsnelheid blijft beperkt tot 50 Mbps (zuinig abonnement).", "Niet opeens sneller", "Ren dus niet vandaag naar de winkel om een nieuwe telefoon en een laptop te kopen. Die worden niet opeens sneller. Maar als u iets nieuws nodig hebt, check dan wel of dat apparaat al geschikt is voor wifi6. Het nieuwe protocol geldt voor de komende vijf jaar en zal zich geleidelijk moeten bewijzen. Hoe meer slimme apparaten in huis verschijnen (enkele tientallen, voorspellen deskundigen: telefoons, laptops, televisies, camera\u2019s, thermostaten, energiemeters, horloges, deurbellen), hoe groter de kans dat de boel geleidelijk vastloopt. In feite verdeelt wifi6 de maximaal haalbare snelheid van 9,6 Gbps tussen al die apparaten. Het verdeelt die datapakketten bovendien effici\u00ebnter en energiezuiniger over alle gadgets. Dus we worden niet sneller, wel toekomstbestendiger.", "Een woordvoerder van KPN laat desgevraagd weten dat er op mijn huisadres in de binnenstad van Amsterdam een maximale internetsnelheid van 200 Mbits mogelijk zou moeten zijn. Uit een rondgang langs de buren blijkt dat niemand meer dan 100 Mbits binnenkrijgt. Kan aan de abonnementen liggen, maar ook aan slechte bedrading achter de voordeur. Waar het om gaat: de werkelijke snelheden zijn peanuts, vergeleken met wat technisch mogelijk is. Toch is dat voorlopig genoeg voor de meeste huishoudens. Pas als je dochter een praktijkopleiding voor onlinegamers begint op zolder, ben je de klos. KPN laat weten dat hun nieuwste modem, de Box 12, gebruikmaakt van wifi6. Vodafone/Ziggo is nog niet zover. Het bedrijf levert voor 100 euro wel een wifi6-booster voor abonnees die nu al vastlopen door een overmaat aan bewoners en apparaten. Netgear adviseert de modem van de internetaanbieder op \u2018bridge-mode\u2019 te zetten als je een mesh-router toevoegt aan je huis. Anders kunnen die zenders elkaar storen."], "authors": ["No\u00ebl Van Bemmel"], "keywords": ["van", "nieuwe", "dat", "maakt", "wifi", "een", "het", "en", "einde", "maar", "je", "te", "op", "traag", "thuis", "voor", "versie", "internet"], "pubDate": "2020-12-04T12:00:17Z", "publicationId": "1a359314-37ee-33a8-8de7-301d3eb2ed28"}