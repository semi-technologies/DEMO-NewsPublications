{"id": "60993530-a096-3023-abd7-7b8b0087bc57", "title": "De stijl van Josephine Zwaan: \u2018Ik hou van unieke, gekke kledingstukken\u2019", "url": "https://www.parool.nl/ps/de-stijl-van-josephine-zwaan-ik-hou-van-unieke-gekke-kledingstukken~bb04dc23/", "summary": "Als ik nu naar foto\u2019s kijk van tien jaar geleden, vind ik dat ik er toen ouder uitzag.\n\u201cIk draag schoenen van Salomon \u2013 een tip van een vriendin van me uit Kopenhagen, waar ze helemaal hip zijn.\n\u201dVoel je je vrij om je te kleden hoe je wilt?\nVoordat ik mijn vriendin leerde kennen, was ik wat introverter en wist ik niet wat ik met een compliment aan moest.\nAls ik met sombere kleuren naar buiten ga, voel ik dat ik somberheid over mezelf afroep.", "paragraphs": ["Fotograaf Carly Wollaert portretteert mensen die met hun persoonlijke stijl de straten van Amsterdam kleur geven. Deze week: Josephine Zwaan (30), \u00adsinger-songwriter en muziek\u00adproducer.", "Wie Josephine Zwaan (30), \u00adsinger-songwriter en muziek\u00adproducer Gespot Admiraal de \u00adRuijterweg", "Hoe zou u uw stijl omschrijven?", "\u201cKleurrijk, soms wat vreemd. Ik zoek een beetje de grens op van wat bij elkaar kan. Ik hou van unieke kledingstukken die iets geks hebben, zoals de dolfijnen op het shirt dat ik nu draag.\u201d", "Waar haalt u inspiratie vandaan?", "\u201cHet vinden van vintage kledingstukken geeft mij inspiratie. Het komt bijna nooit voor dat ik iets vind waar ik naar op zoek ben; ik shop dan ook nooit met een doel. Soms kom ik iets tegen wat me een bepaald gevoel geeft; dat kan zo een nieuwe draai aan mijn garderobe geven.\u201d", "Wat heeft u aan?", "\u201cDe broek heb ik vorige week gekocht bij Noppes in Zaandam, het shirt is van kringloopwinkel Karma Karma, en de Adidas-schoenen heb ik in de uitverkoop gekocht. De jas komt uit een tweedehandswinkel in Londen en kostte tien pond.\u201d", "Heeft u een lievelingskledingstuk?", "\u201cIk hecht me in periodes aan kleding; nu is het deze broek. Omdat hij recent is gekocht, krijg ik zin om er nieuwe combinaties mee te maken. Wel kan ik waarde hechten aan jassen. Als ik deze paarse jas niet meer had, zou ik dat erg vinden. Hij heeft verschillende periodes doorstaan, dus dat zegt wel iets.\u201d", "Is uw stijl met de jaren veranderd?", "\u201cIk ben altijd wel experimenteel geweest, ook op de middelbare school. Ik heb ook minder gekke periodes gehad, waarin ik me voornam me wat \u2018volwassener\u2019 te gaan kleden. Die periodes duurden altijd kort. Als ik nu naar foto\u2019s kijk van tien jaar geleden, vind ik dat ik er toen ouder uitzag. Ik droeg bijvoorbeeld een grijs colbertjasje, had korter haar. Het was saaier. Nu heb ik het gevoel dat alles wat ik draag wel klopt. Het is een zoektocht geweest, met experimenten om te ontdekken wat ik mooi vind en wat voor mij werkt, maar de juiste balans heb ik nu gevonden.\u201d", "Mats van der Vlugt. Beeld Carly Wollaert", "Wie Mats van der Vlugt (20), \u00adschildert, maakt sculpturen en \u00addigitale kunst. Gespot Nieuwe Hout\u00adtuinen", "Wat heb je aan?", "\u201cMijn signature schoenen zijn oude Prada\u2019s, en deze loafers zijn mijn nieuwste aanwinst. De leren broek mocht ik van een vriendin hebben omdat hij haar te groot was. Ik draag leren handschoenen van Hema en een jas van Wilsons Leather. Het shirt is merchandise van rapper Boef; ik heb de mouwen eraf geknipt. Waar ik het sjaaltje vandaan heb, weet ik niet meer.\u201d", "Hoe zou je je stijl omschrijven?", "\u201cIk vind het nice om dingen op een \u00ada\u00adtypische manier te dragen en te combineren, zoals dit shirt in combinatie met het \u00adpantersjaaltje en de leren stukken. In de manier waarop ik me kleed zie je mijn interesses terug. De muziek waar ik naar luister, bijvoorbeeld: punk, rock, grunge en af en toe dus ook wat Boef, haha. Ook films kunnen mijn kijk op kleding veranderen. In Requiem for a Dream draagt de hoofdrolspeler heel korte T-shirts, wijde broeken en sneakers. Ik duik dan meteen mijn kast in om te kijken of ik een soort\u00adgelijke outfit kan samenstellen.\u201d", "Is je stijl met de jaren veranderd?", "\u201cVroeger droeg ik vooral skate\u00adkleding: hoodies, cargobroeken van Dickies en Nike Air Force 1-sneakers. Sinds 2020 ben ik minder gaan skaten en draag ik smallere broeken, leren loafers en laarzen. En ik draag alleen maar dunne shirtjes. De enige trui die ik nog heb, heeft geen mouwen, dus een trui moet ik binnenkort wel echt gaan fiksen.\u201d", "Heb je een lievelingskledingstuk?", "\u201cIk heb een jeans die ik het liefst droeg toen ik nog veel skateboardde. Telkens als er een gat in kwam, repareerde ik \u2019m. Eerst met de hand, later werd de stof zo kwetsbaar en kwamen er zo veel gaten in dat ik echt een naai\u00admachine nodig had. Nu, vier jaar, later repareer ik hem nog steeds. Hij zit helemaal onder de patches en allerlei kleuren stiksels.\u201d", "Antoinette van den Berg. Beeld Carly Wollaer", "Wie Antoinette van den Berg (54), trend forecaster, schrijft over de wereld na corona op theladyinblu.com", "Gespot Singel", "Hoe zou u uw stijl omschrijven?", "\u201cAls glamoureus, een sprookje, positief en vintage. Styling is key \u2013 het gaat niet om de items zelf, maar om het samenspel waarmee ze een look maken. Accessoires zijn daarin heel belangrijk.\u201d", "Wat heeft u aan?", "\u201cBijna alles is vintage, op de netkousen van H&M en de bril van Linda Farrow na. De bontjas met vossenkoppen op de mouwen, de laarzen, de hotpants en glittertop heb ik op de Noordermarkt gekocht. Het mofje komt bij de Episode vandaan. De handschoenen zijn van Laimb\u00f6ck.\u201d", "Bont wordt tegenwoordig als vrij \u00adcontroversieel gezien.", "\u201cDe mode-industrie is een grote vervuiler. Duurzamere kleding is in opkomst, maar dat is nog steeds overbodige productie. De echte oplossing is minder consumptie en hergebruik. Dit hoeft allesbehalve het einde van mode te betekenen. Kleding als visuele uiting, iets wat ik zie als het gouden randje van het leven, heeft niks te maken met het kopen van nieuwe kleding. Mijn motto is dan ook reuse, restyle, repeat, retouch en repair: relove fashion. Daarom vind ik ook dat we alles wat er al is moeten respecteren. Tweedehands Zara, maar ook bont valt hieronder. We hebben een dier gedood, laten we dan zorgen dat het niet voor niks is gestorven en respectvol met zijn vel omgaan door het mooi te dragen en het vooral niet weg te gooien.\u201d", "Wat trekt u aan tijdens deze bijzondere kerst?", "\u201cIk kleed me net zo feestelijk en stralend als andere jaren. Het zal een meer publiekelijke kerst zijn: tijdens corona ligt de kerst, en zo ook de glamour, op straat. We kunnen niet naar restaurants of bij iedereen op bezoek, maar we kunnen en zullen veel meer genieten van elkaar, van de lichtjes en de sfeer die we buiten \u00adopzoeken.\u201d", "Beeld Carly Wollaert", "Wie Jordi Ariza Gallego (31), \u00adartiest en \u00adkunstenaar", "Gespot De Dam", "Wat heeft u aan?", "\u201cIk draag vooral kleding die ik voorheen in de nacht droeg bij optredens op theatrale feestjes. Nu die zijn weggevallen, ben ik het meer overdag gaan dragen. De laarzen, weliswaar zo\u2019n 20 centimeter lager dan de laarzen die ik in de nacht droeg, kocht ik online. De coltrui en de panterjas komen uit de vintagewinkel van Carla Palermo, die altijd prachtige stukken voor mij achterhoudt. De ketting heb ik gekocht op de Albert Cuypmarkt toen ik zoveel mogelijk diamanten zocht voor een optreden. De bril is van Vivienne Westwood. Het pak kreeg ik van een vriend \u2013 hij vertrouwde erop dat ik hem \u2018rebels\u2019 zou \u00addragen. De gekleurde glitterwenkbrauwen zitten er al dertien jaar op, waardoor er ook bij wat meer duistere looks altijd wel iets sprankelt van kleur.\u201d", "Hoe zou u uw stijl omschrijven?", "\u201cMerkwaardige combinaties die mijn persoonlijkheid weerspiegelen, vind ik heel leuk: van smaakvol tot extravagant, van losgeslagen tot dandy en een stijl met een vrouwelijke touch. Wat ik nu aanheb is een outfit die ik zou kunnen dragen als ik me wat slechter voel, omdat hij me dwingt in een blije staat te komen.\u201d", "Wat is uw favoriete kledingstuk?", "\u201cAl mijn favoriete kledingstukken hebben het niet overleefd, want kleding moet gedragen worden. Ik offer graag mooie stukken op met de kennis dat ze gegarandeerd zullen worden verpest, want ik doe alles voor een look. Ik draag het liefst pakken. De vorm en hoe ze aanvoelen geven me een bepaalde zekerheid. Een pak kan als een pantser dienen: er komen energie en kracht uit voort. Daar geniet ik erg van, ook als ik een pak bij anderen zie. Kleding is, in alle speelsheid, een serieuze zaak voor mij. Als mij het uiten door middel van kleding zou worden beperkt, zou dat fataal kunnen zijn.\u201d", "Levi. Beeld Carly Wollaert", "Wie Levi \u00adEmmanu\u00ebl \u00adWattimena (23), kunstenaar", "Gespot Haarlemmerplein", "Wat heb je aan?", "\u201cIk draag schoenen van Salomon \u2013 een tip van een vriendin van me uit Kopenhagen, waar ze helemaal hip zijn. Ik kwam ze tegen op Zalando voor 120 euro, een stuk goedkoper dan normaal, en dacht: die moet ik hebben. De broek van de kringloop was oorspronkelijk blauw, maar heb ik gebleekt. De trui heeft een opdruk van mij en stelt een figuur voor, gemaakt met een linosnede. Daarop draag ik een vintage Carhartt-jas, gekocht bij Zipper. De pet is van Patta en de tas van Freitag heb ik via Vinted gekocht.\u201d", "Hoe zou je je stijl omschrijven?", "\u201cSimpel, praktisch en met een tikkie work\u00adwear: het moet vooral geschikt zijn om in te schilderen. Het lijkt misschien uitgedacht, ook omdat ik het met een bepaalde zelfverzekerdheid draag, maar dat is het niet. Ik weet inmiddels goed wat mijn lichaam wel en niet kan hebben en wat ik mooi vind, en ik heb een garderobe met stukken die goed te combineren zijn. Ik hoef dus niet lang te denken over een outfit.\u201d", "Is er een verband tussen jouw kunst en kledingstijl?", "\u201cHet kleurgebruik in mijn werk komt overeen met dat van mijn kleding en ze maken beide deel uit van mijn esthetiek. Ook draag ik vaak iets wat ik zelf heb gemaakt. En mijn werk heeft invloed op mijn kledingkeuze: ik draag vaak tweedehands\u00adkleding, omdat ik minder bang ben die vies te maken. Het geeft zo\u2019n kledingstuk ook karakter, omdat je ziet dat het heeft geleefd.\u201d", "Wat is je favoriete kledingstuk?", "\u201cVintage loafers van Dr. Martens. Simpele, maar multifunctionele schoenen: ze zijn gekleed \u00e9n casual. Ook vind ik witte broeken onmisbaar, die staan overal bij. Juist in de winter, waarin veel mensen eerder \u00addonker zouden dragen. Ik zie het als een manier om een lichtpuntje toe te voegen.\u201d", "Sara Emami (36), digitaal \u00adontwerper bij de beauty-afdeling van Philips. Beeld Carly Wollaert", "Hoe zou u uw stijl omschrijven?", "\u201cEenvoudig, maar kleurrijk. Ik wil dat het overkomt als effortless, maar niets is toeval. Ik struin heel specifiek het internet af en als ik iets aanschaf, moet het in een bepaald kleurenpalet \u00adpassen. Voor mij is het belangrijk dat ik niet te lang hoef na te denken over wat ik aantrek in de ochtend. Om dat te bereiken, moet ik er van tevoren veel over hebben nagedacht, zeker omdat ik alleen kleur draag. Zwart is makkelijker te combineren, maar draag ik niet. Ik heb een online moodboard met kleding die ik al heb. Items die ik interessant vind plaats ik in dat geheel om te zien of het erbij past. Zo ja, dan schaf ik het aan. Over die beslissing kunnen soms weken heen gaan.\u201d", "Wat heeft u aan?", "\u201cDe laarzen zijn van het merk About \u00adArianne en vond ik online in een boetiek uit Seattle. Eindelijk, want ik was enorm lang op zoek naar de perfecte witte laars. Hoe eenvoudiger, hoe moeilijker te vinden en hoe duurder, lijkt het wel. Deze jurk van Mr. Larkin vind ik zo mooi omdat ie klassiek en tijdloos is, maar toch een beetje gek vanwege de pofmouwen \u2013 iets wat kenmerkend is voor mijn stijl. De tas is van Renske Versluijs en de jas van Stand Studio. De hoed komt uit Canada en is van Heirloom Hats.\u201d", "Hoe belangrijk is kleding voor u?", "\u201cEr zijn veel dingen in het leven waar je geen controle over hebt, maar je kunt jezelf wel omringen met dingen die je mooi vindt. Ik weet dat het een trend is om minder te bezitten, maar mijn kleding en interieur\u00ad kies ik zorgvuldig uit en zie ik als heel waardevol en betekenisvol. Vroeger vond ik het maar oppervlakkig om veel met mijn uiterlijk bezig te zijn. Nu zie ik het als selfcare: kleding heeft een positieve invloed op mijn gemoedstoestand. Ik kan er soms zelfs troost uit putten en mezelf ermee opfleuren.\u201d", "Aryan \u00adHamyani. Beeld Carly Wollaert", "Wie Aryan \u00adHamyani (22), leadzanger van garagerockband Klaplong en model", "Gespot Oudekerksplein", "Past je stijl bij je persoonlijkheid?", "\u201cJa, want ik heb meerdere stijlen en meerdere kanten. Op het oog ben ik heel rustig, maar ik kan ook superwild zijn. Als ik optreed, komt er iets in mij los, alsof iets vanbinnen keihard ontploft.\u201d", "Wat draag je graag als je optreedt?", "\u201cDat verschilt heel erg. Soms draag ik merkkleding, iets van Stone Island bijvoorbeeld, of een polootje. Iets wat je totaal niet zou verwachten bij een hardcore rockconcert, maar ik kleed me naar hoe ik me op dat moment voel.\u201d", "Hoe zou je je stijl omschrijven?", "\u201cHeel divers en heel excentriek. Wat ik nu draag, is een fusion van punk en klasse.\u201d", "Wat heb je aan?", "\u201cIk draag vintage laarzen van Miu Miu. De broek is van Atelier Charlie uit Utrecht, maar dat merk bestaat niet meer. De lichtroze blouse van Viktor & Rolf is mijn lievelingskledingstuk. De stof bestaat uit stroken die met elkaar zijn vervlochten; ik heb zoiets nooit eerder gezien. Eroverheen draag ik een vest van C.P. Company. Op de capuchon is een bril bevestigd die je op kunt doen. Het gecustomizede shirt is van mijn band. De afbeelding laat onze afkeer tegen de westerse elite zien: die bagatelliseert sociaal-economische ongelijkheid door dit te wijten aan verschillen in etniciteit en religie, terwijl het neoliberalisme en kapitalisme de oorzaken zijn.\u201d", "Waar haal je inspiratie vandaan?", "\u201cVroeger keek ik veel naar de stijl van hiphopartiesten, nu haal ik vooral inspiratie uit mijn omgeving. Een vriend van mij heeft bijvoorbeeld een heel diverse stijl: soms ziet hij eruit als een moderne, klassieke man, maar hij kan ook een spijkerbroek dragen met allerlei stiksels erop \u2013 een resultaat van jarenlang telkens de broek opnieuw repareren als ie stukging. Daarbij mogen zijn signature schoenen niet ontbreken: vintage Prada\u2019s.\u201d", "Yo-kaw Pat. Beeld Carly Wollaert", "Wie Yo-kaw Pat (37), beauty\u00adexpert", "Gespot Kattenburgerstraat", "Wat heeft u aan?", "\u201cDe jas is van het Oekra\u00efense merk Bevza en is me heel dierbaar. Ik draag instappers van Maison Margiela en een jurk van \u00adPleats Please Issey Miyake, die ik beide tweedehands online heb gekocht met het oog op duurzaamheid.\u201d", "Hoe zou u uw stijl omschrijven?", "\u201cIk heb een vrij uitgesproken stijl met veel kleur en lichte tinten. Ik kan me niet voorstellen dat je je geld uitgeeft aan iets wat basic is. Momenteel draag ik geen hakken, maar verder is mijn stijl tijdens mijn zwangerschap weinig veranderd. Ik draag vaak wijde kleding en jurken. Nu ik niet veel meer pas, is de Pleats Please-collectie favoriet: de stof beweegt mooi mee met de grootte van mijn buik en ik kan alles ook nog dragen na mijn zwangerschap. De luxe uitziende stof is erg praktisch: je kunt de kleding gewoon in de wasmachine doen en strijken is niet nodig. Voor mijn zwangerschap verfde ik mijn haar elke maand in een andere kleur en nam dat als uitgangspunt voor mijn outfits. Ik ben erg gevoelig voor kleurcombinaties. Zo zou ik bij perzik\u00adroze haar geen blauw dragen.\u201d", "Laat uw stijl uw persoonlijkheid zien?", "\u201cVanwege mijn uitgesproken stijl denken mensen altijd dat ik extravert ben, maar dat ben ik niet. Ik ben dromerig en creatief en zie er in mijn hoofd \u2018normaal\u2019 uit. Soms realiseer ik me niet dat anderen dat anders kunnen zien. Ik word vaak aangesproken en hoewel de reacties altijd positief zijn, vind ik dat heel eng, haha.\u201d", "Is uw stijl veranderd door de jaren heen?", "\u201cHet is steeds minder bloot geworden. En ik draag geen zwart meer, omdat ik er niet vrolijk van word. Ook is het minder meisjesachtig geworden. Ik trek geen snoepige jurkjes meer aan; mijn kleding is nu iets monumentaler en mannelijker. Inspiratie haal ik nu, onbewust misschien, ook eerder uit interieur dan uit mode.\u201d", "Ylja Theunis. Beeld Carly Wollaert", "Wie Ylja Theunis (26), content creator en strateeg", "Gespot Westerpark", "Waar shop je zoal?", "\u201cIk shop veel vintage en voor basics ga ik graag naar Uniqlo of Cos, daar hangt m\u2019n halve kast mee vol. Ik shop nooit online, want ik wil het materiaal en de kwaliteit van een stof kunnen voelen. Schoenen koop ik overal en nergens. Ik heb vooral sneakers, maar voor het eerst dit jaar heb ik twee paar andere schoenen gekocht voor mijn nieuwe baan: loafers en hakken. Ik heb modellen gekozen die ik goed kan stylen met de kleding die ik al heb.\u201d", "Wat heb je aan?", "\u201cIk draag een trui van Uniqlo, met daarover een soort bodywarmer van Cos. De schoenen zijn Nike Air Barrages. De broek is vintage en het petje is van Nike.\u201d", "Hoe zou je je stijl omschrijven?", "\u201cLekker groot, chunky en best flu\u00efde. Ik draag misschien wel meer mannenkleding dan vrouwenkleding. Ik heb een introverte kant en hou ervan om me een beetje in kleding te kunnen verstoppen. Hoofddeksels en zonnebrillen zijn voor mij onmisbaar. Met een mondkapje erbij bedek ik bijna m\u2019n hele gezicht, lekker undercover.\u201d", "Is je stijl erg veranderd met de jaren?", "\u201cNee, ik heb deze stijl al sinds forever. Ik ga altijd mee in trends, maar dan in mijn eigen stijltje. Wel ben ik van kleurenpalet geswitcht. Waar het vroeger weleens groen met roze kon zijn, zijn de kleuren nu rustig, clean en natuurlijk. \u201d", "Voel je je vrij om je te kleden hoe je wilt?", "\u201cIk wil zeggen van wel, maar dat is niet helemaal waar. Iets waar je je als vrouw niet druk over zou moeten maken, maar wat soms toch in je achterhoofd zit, is de reactie of mening van mannen. Dit komt bij mij voornamelijk uit de tijd dat ik in de sneakerwereld zat, waar negen van de tien personen een man was. Om als vrouw op sneakers serieus genomen te worden en catcalling te voorkomen, kleedde ik me meer bedekt. Nu ik ouder ben, ben ik er wat minder mee bezig. Nu denk ik vaker: fuck it. Ik draag kleding niet met het doel er iets mee uit te lokken, dus dat zou ook niet zo moeten zijn.\u201d", "Mauro \u00adSeminara. Beeld Carly Wollaert", "Wie Mauro \u00adSeminara (23), \u00adeigenaar Sable Model \u00adManage\u00adment", "Gespot Koivistokade", "Wat heb je aan?", "\u201cIk draag schoenen van Camper x Kiko Kostadinov. De broek is van Dries Van Noten. Om gelaagdheid aan te brengen, waar het vaak aan ontbreekt bij mannenkleding, draag ik daaroverheen een vintage rok van Issey Miyake. De trui is ook van Kiko Kostadinov en de blouse is van Lemaire. Ik draag er een vest van St\u00fcssy op. De pet is van het tegelbedrijf van de vader van een vriend, en heeft een work\u00adwear vibe die ik tof vind.\u201d", "Hoe zou je je stijl omschrijven?", "\u201cAls georganiseerde chaos. Zelf zou ik het geen stijl noemen, daarvoor verschilt het elke dag te veel. Het is het resultaat van een proces van bewuste en onbewuste keuzes. De laatste ontwikkeling in dit proces is het spelen met lagen en silhouetten, die vaak wijd zijn.\u201d", "Hoe heeft je stijl zich ontwikkeld?", "\u201cHeel natuurlijk en met kleine stapjes. Het eerste item dat voor mij heel vreemd was om te dragen, was een opa-achtige pantalon van de Zara. Ik kocht \u2019m zes jaar geleden en liep er ongemakkelijk mee de deur uit, omdat ie wijder was dan ik gewend was. Mensen pikken die onzekerheid op, dus ik werd vaak uitgelachen door leeftijdsgenoten. Als ik me er na een week niet beter in voel, trek ik hem nooit meer aan, dacht ik. Maar ik begon complimenten te krijgen. Ik kwam erachter dat het niet gaat om wat je draagt, maar om de zelfverzekerdheid waarmee je het draagt. Nu kick er juist op als mensen ongemakkelijk worden omdat ze mij niet in een hokje kunnen plaatsen. Als ze het niks vinden, weet ik al dat het niet mijn mensen zijn.\u201d", "Wie vind je een toffe stijl hebben?", "\u201cVaak vind ik dakloze mensen heel inspirerend. Onbewust kunnen ze zich heel tof kleden door alles wat ze bezitten in een outfit te gooien, met uiteindelijk een heel uniek \u00adsilhouet als uitkomst.\u201d", "Yvet Anna Beeld Carly Wollaert", "Wie? Yvet Anna (64), cultureel \u00adondernemer, vormgever en zange\u00adres", "Gespot Danzigerkade", "Hoe zou u uw stijl omschrijven?", "\u201cAls een mix van Parisiennestijl, straatstijl en goud. Ik kijk naar de wereld om me heen en haal daaruit wat mij aanspreekt. Mijn stijl zie ik als het verlengde van mijn innerlijk: de binnenkant zit aan de buitenkant. Doe je trui binnenstebuiten en maak je eigen merk.\u201d", "Waar komt de fascinatie voor Parijs en goud vandaan?", "\u201cIn mijn jeugd heb ik veel tijd door\u00adgebracht in Parijs, waar mijn moeder is geboren. Die metropool met al zijn grandeur en verscheidenheid aan mensen was voor mij een magische werkelijkheid, waar ik nog steeds enorm veel inspiratie uit haal. Wat betreft dat goud: in Nederland denken we dan vooral aan juwelen en waarde, maar voor mij is het ook een \u00adoerstof, een symbool voor de getransformeerde geschiedenis van de aarde. Iets dat uitnodigt het leven positief te bekijken. Het alchemistische idee dat je van steen goud kunt maken spreekt me ook aan: van alles wat je ziet en meemaakt kun je iets maken. Dat is de kunst.\u201d", "Wat heeft u aan?", "\u201cDe coltrui en de broek met pailletjes zijn van H&M. De pet is vintage en kocht ik in Parijs. De jas heb ik ergens online besteld. Eronder draag ik een tweedehands colbert, waar ik de tekst \u2018Je ne regrette rien\u2019 op heb genaaid. Ik weet niet meer waar ik de gouden laarsjes vandaan heb.\u201d", "Wat betekent stijl voor u?", "\u201cHet is een spel om uit verschillende \u00advakjes te kiezen en zo een stijl samen te stellen. Elke dag geeft het uitdrukking aan hoe ik me voel. Ik cre\u00eber al sinds mijn veertiende een personage van mezelf, mede door mijn rode haar, terwijl ik ook laat zien wie ik echt ben. Ik wil iedereen van mijn generatie meegeven dat je niet bezig moet zijn met een rimpel hier of daar, of proberen jong te blijven. Omarm je leeftijd en zie daar nieuwe mogelijkheden in. Deel je levenservaring en levenslust.\u201d", "Leroy Aznam Beeld Carly Wollaert", "Wie Leroy Aznam (37), eigenaar marketingbureau OFFGRID en docent aan het AMFI", "Gespot Nieuwe Uilenburgerstraat", "Hoe zou je je stijl omschrijven?", "\u201cLosjes. Letterlijk, want ik vind het fijn om losvallende kleding te dragen, en in de breedste zin van het woord: ik vind het leuk om nieuwe dingen te proberen. \u00adWerken in een creatieve industrie geeft me die vrijheid. Comfort staat bij mij op \u00e9\u00e9n als ik een kledingstuk uitzoek. En ik ben best merktrouw. Vroeger was ik een extreme hypebeast: ik wilde altijd maar de nieuwste releases hebben. Naarmate ik ouder werd, kwam ik er steeds meer achter wat bij mij past. Nu investeer ik liever in stukken die ik lang kan dragen.\u201d", "Wat inspireert je?", "\u201cDe mensen die ik zie op straat \u2013 in Nederland, maar ook als ik op reis ben. Vooral in Tokio en Seoul lopen de meest inspirerende mensen rond. Daarnaast is mijn vader een voorbeeld voor me geweest. Hij droeg altijd net iets coolere dingen dan andere vaders en had er echt oog voor. Onze liefde voor kleding komt deels voort uit onze Indonesische roots \u2013 in Indonesi\u00eb wordt met veel zorg voor elke gelegenheid speciale kleding uitgekozen. De verschillende soorten klederdrachten zorgen daar voor een grote rijkdom aan kleuren, silhouetten en prints.\u201d", "Wat heb je aan?", "\u201cIk draag een overhemd van Balenciaga dat ik in de uitverkoop heb gekocht bij de Bijenkorf \u2013 ik vind de mouwen met krantenknipsels een leuke knipoog naar mijn vak in de communicatie. De broek is van C.P. Company, een merk waar ik voor werk. De schoenen zijn van Hugo Boss, een voormalige klant. Die kreeg ik na een eerste succesvolle samenwerking en draag ik al zeven jaar. Het petje is van Kangol.\u201d", "Wat is je dierbaarste kledingstuk?", "\u201cEen jasje van Acne, dat ik in 2007 bij Cowboys to Catwalk kocht om mijn eerste grotemensenbaan te vieren. Het staat symbool voor het begin van mijn carri\u00e8re.\u201d", "Marleen Ettema Beeld Carly Wollaert", "Wie Marleen Ettema (24), stylist", "Gespot Haarlemmerplein", "Hoe zou je je stijl omschrijven?", "\u201cMijn stijl is vaak oversized en comfor\u00adtabel. Ik probeer daarbij op een niet-traditionele manier wat vrouwelijkheid aan te brengen door middel van fleeky make-up en nagels. Ik mix graag aparte texturen en vormen met casual kleding en er zit altijd een element van kleur in mijn outfits. In mijn werk kan ik ook experimenteren met totaal andere stijlen dan die van mijzelf, zoals een compleet beige look.\u201d", "Wat heb je aan?", "\u201cIk draag een shirt van Carhartt, met daaroverheen een vintage jas van Zipper. Het tasje komt uit New York en is van MadeMe New York City. De broek is van het Amsterdams merk Reconstruct, de ketting is van Vivienne Westwood, en de oorbellen zijn het resultaat van het verzamelen door de jaren heen. De schoenen zijn van een sa\u00admenwerking tussen Nike en Travis Scott.\u201d", "Hoe is je stijl veranderd met de jaren?", "\u201cIn mijn skateboardjaren droeg ik altijd sneakers, een baggy broek en een T-shirt en ik merk dat ik daar, na een periode van experimenteren, nu weer op teruggrijp. Het past gewoon heel goed bij mij. Ik ben dankbaar voor die experimentele journey met vele flaters op modegebied, want zo ben ik erachter gekomen wat ik echt mooi vind.\u201d", "Voel je je op je plek in de Amsterdamse modescene?", "\u201cVergeleken met het een beetje bekrompen Friesland waar ik ben opgegroeid, is Amsterdam wel een bevrijding. Ik voel me meestal geaccepteerd, maar ik maak niet vaak mee dat mensen mijn stijlvisie delen. Ik krijg dagelijks op straat wel een stuk of twintig opmerkingen over wat ik aanheb, en daaraan merk ik dat het vaak niet begrepen wordt. Wellicht dat ik in de toekomst verhuis naar een stad als Londen, waar ik veel inspiratie kan halen uit de creatieve scene en ik waarschijnlijk meer gelijkgestemden vind. Amsterdam speelt toch vaak op safe; er is een bepaalde \u00adterughoudendheid. Maar misschien is dat ook gewoon de esthetiek die door Amsterdam vloeit.\u201d", "Alex Li Beeld Carly Wollaert", "Wie Alex Li (24), student inter\u00adnational fashion \u00admanagement", "Gespot Metrostation \u00adEuropaplein", "Wat heb je aan?", "\u201cEen trui van Byborre met een geknoopte open rug, ge\u00efnspireerd op het emergency vest van de US Airforce tijdens de Tweede Wereld\u00adoorlog. Ik draag een jas van Haven en een broek van Needles, die ook een militaire stijl hebben. De schoenen zijn van Asics, ontworpen door de Bulgaarse designer Kiko Kostadinov.\u201d", "Hoe zou je je stijl omschrijven?", "\u201cMijn kleding heeft vaak militaire invloeden en ik haal veel inspiratie uit Japanse streetstyle. Ik vind het combineren van verschillende texturen interessant, zoals bij de outfit die ik nu draag. De broek is vrij dun en licht, de trui wat zwaarder. De schoenen zijn ook gemaakt van meerdere materialen. Ik houd van goed gemaakte, doordachte kleding, waarbij niks aan het toeval is overgelaten. \u00adKleding moet ook tijdloos zijn \u2013 over tien jaar wil ik het nog kunnen dragen, ook al doe ik dat dan waarschijnlijk op een heel andere manier.\u201d", "Je bent dus een bedachtzame shopper?", "\u201cJa, zeker. Soms ben ik vijf jaar op zoek naar een specifieke tas. En als ik iets heb gekocht, wil ik het nooit wegdoen vanwege de herinnering die eraan vastzit. Mooi design kan ik ook echt waarderen. Ik heb bijvoorbeeld een Stone Island-trui die door kou van kleur verandert. Ik draag hem niet; hij is puur voor de heb. Vanuit die gedachte ben ik eigenlijk een fysiek archief aan het samenstellen van kledingstukken die voor mij bijzonder zijn.\u201d", "Hoe raakte je ge\u00efnteresseerd in mode?", "\u201cDestijds was ik me er niet van bewust, maar dat gebeurde in 2012 toen ik een filmpje zag van een designer die zijn jassen demonstreert. Hij verwerkte het bewegen van het menselijk lichaam in zijn designs en over elk detail was nagedacht. Dat opende mijn ogen voor wat er mogelijk is met kleding: zulke items wilde ik ook hebben en maken.\u201d", "Jesse Claus Stokkel Beeld Carly Wollaert", "Wie Jesse Claus Stokkel (30), \u00adfoto\u00adgraaf en marketingdirector bij Ekademe", "Gespot Teleport\u00adboulevard", "Wat heb je aan?", "\u201cIk draag schoenen en een trui van Jil Sander. Het overhemd is van Cos, net als de broek \u2013 die is van de damescollectie. De schoudertas is van Phillip Lim en de bril is van Ace & Tate.\u201d", "Hoe zou je je stijl omschrijven?", "\u201cIk kan me van dag tot dag heel anders kleden, maar de rode draad in mijn stijl is dat alles oversized en minimalistisch is. En in rustige kleuren, zoals aardetinten, beige en wit.\u201d", "Hoe is je stijl veranderd met de jaren?", "\u201cVroeger was mijn stijl heel anders, een stuk excentrieker. Ik hoef nu niet meer zo in de spotlights te staan. Naarmate je ouder wordt, ga je jezelf een beetje ontdekken en je meer kleden naar je leeftijd. Ik denk dat je dan ook wat serieuzer wordt genomen. Ik zie mezelf nu bijvoorbeeld niet meer in streetwear lopen, of in drukke prints en kleuren. Wat ik nu vooral belangrijk vind is of iets tijdloos is, of de stof van goede kwaliteit is en hoe het silhouet valt.\u201d", "Waar shop je zoal?", "\u201cVoor basics ga ik naar Cos en Uniqlo. Die vul ik aan met meer bijzondere en duurdere stuks die ik bijvoorbeeld op m\u2019n werk koop. Ook vind ik het leuk de tijd te nemen in een kringloopwinkel te zoeken naar mooie stoffen, en vind regelmatig mooie broeken voor een paar euro. Ik vermaak en maak ook kleding zelf. Niet volgens de regels, want ik heb er niet voor gestudeerd. Ik zie dan een vorm voor me en ga ermee aan de slag.\u201d", "Heb je een lievelingskledingstuk?", "\u201cDeze trui. Ik had hem al lang op mijn verlanglijstje staan; mooie knitwear is lastig te vinden. Hij was prijzig, maar ik vind het fijn dat dit er niet aan af te zien is, of dat je \u00fcberhaupt kunt zien dat ie van een merk is. Het merk speelde bij het aanschaffen ook geen rol. Als hij van de H&M was geweest had ik hem ook gehaald.\u201d", "Simone Frank Beeld Carly Wollaert", "Wie Simone Frank (27), \u00adfotograaf en \u00adco-owner Vert Creation", "Gespot Station Sloterdijk", "Hoe zou je jouw stijl omschrijven?", "\u201cMinimalistisch, tijdloos en klassiek. Ik draag simpele items, maar wel van mooie stoffen. Over mijn outfit is altijd nagedacht, maar hij ziet er niet te bedacht uit. Je zult me niet in felle kleuren of prints zien lopen. Ik draag liever rustige kleuren, zoals als cr\u00e8me, wit, beige en camel.\u201d", "Wat draag je nu?", "\u201cIk draag een broek en blouse van Uniqlo. De jas en het tasje zijn van Chanel. De schoenen zijn van Wandler.\u201d", "Hoe is jouw stijl met de jaren veranderd?", "\u201cVan kleins af aan trek ik al aan wat ik wil. Vroeger was die keuze misschien iets meer gebaseerd op trends en droeg ik iets hef\u00adtigere dingen, zoals een velvet broek met print, maar ik kleedde me niet per se als de rest. Mijn stijl is nu niet te overdreven of uitgesproken. Er zit een bepaalde rust in, maar is wel creatief. Een beetje hoe ik ben als persoon. In de loop der tijd weet je steeds beter waar je voor staat en wat je mooi vindt. Met kleding kun je dat laten zien.\u201d", "Hoe gaat shoppen bij jou in z\u2019n werk?", "\u201cEen dagje shoppen doe ik niet meer. Ik ga bewust op zoek naar bepaalde dingen op sites als Vestiaire, waarbij ik echt kan genieten van de zoektocht en het bemachtigen van een item. Naarmate ik ouder word, vind ik het leuk om te sparen voor en te investeren in iets wat ik mooi vind en lang meegaat. Fast fashion zou ik niet zo snel meer kopen.\u201d", "Wat inspireert jou?", "\u201cIemand die er heel authentiek uitziet, met wat voor stijl dan ook. Ook kan ik veel inspiratie halen uit een mooi magazine als Unconditional waarin alles klopt, van de fotografie tot de styling. En uit een stad als Parijs, met zijn Franse iconen die een \u00adnonchalante en effortless stijl hebben. In die stad zit gewoon meer sjeu dan in Amsterdam.\u201d", "Francesco Musso Beeld Carly Wollaert", "Wie Francesco Musso (24), \u00adstudent fashion \u00addesign en \u00addesigner", "Gespot In de Stopera", "Wat heb je aan?", "\u201cHet shirt komt van de markt, het pak is tweedehands en heb ik gecustomized. Ik draag leren laarzen van Church\u2019s. De veiligheidsbril heb ik ooit gevonden in mijn huis in Milaan, toen ik daar nog woonde.\u201d", "Hoe zou je je stijl omschrijven?", "\u201cEen perfecte balans tussen gekte en \u00adelegantie. Ik volg geen regels en hou van het cre\u00ebren van contrasten. Aan een pak kleeft bijvoorbeeld een formeel-elegant imago. Dat doorbreek ik dan door er \u00adteksten op te schilderen en de stof te verknippen en vernaaien. Ik bedenk graag dingen ter plekke. Dat is de concreetste vorm van kunst: iets wat rechtstreeks uit je hersenen komt, zonder te hebben nagedacht wat een ander ervan zou kunnen vinden.\u201d", "Heb je je altijd vrij gevoeld om je te \u00adkleden zoals je wilt?", "\u201cIn Milaan voelde ik me daarin een stuk minder vrij. Het was er verstikkender \u2013 er heerste een beeld waaraan voldaan moest worden. In Milaan gaat het ook meer om de esthetiek en het verdienen van geld dan om het verhaal achter de kleding. Ik koop liever een idee dan alleen een kledingstuk. Daarnaast staat duurzaamheid hier veel hoger op de agenda. Dat vind ik belangrijk. We moeten zorgen voor de wereld waarin we leven.\u201d", "Hoe maak je duurzame kledingkeuzes?", "\u201cDoor te upcyclen. Er is al zoveel materiaal dat je voor een outfit niet echt iets nieuws nodig hebt. Oude items knip ik in honderd stukjes en maak ik tot iets nieuws. Ook zou ik graag in mijn volgende project eco-leer willen gebruiken, gemaakt van bijvoorbeeld ananas of paddenstoelen.\u201d", "Wat wil je anderen meegeven?", "\u201cJe hebt de mogelijkheid jezelf uit te drukken in onze vrije wereld, dus geef niet om andermans mening. Angst is uiteindelijk het enige wat je echt tegenhoudt.\u201d", "Beeld Carly Wollaert", "Wie Nayim Saddek Mracha (28), mede\u00adwerker incassoafdeling Nuts Groep", "Gespot Langgewenst, \u00adHilversum", "Wat heeft u aan?", "\u201cDe broek is van Uniqlo, het vest is van Obey en het shirt is van Butter Goods. De Converseschoenen zijn een Scooby-Doo-limited edition. De tas van leer komt uit Fez, Marokko, waar ik vandaan kom.\u201d", "Hoe belangrijk vindt u kleding?", "\u201cHeel belangrijk. Het bepaalt de eerste indruk die je van iemand krijgt. Als ik iemand uit bijvoorbeeld de muziekbranche zou tegenkomen die een wit shirtje en basic jeans draagt, zou ik daaraan niet kunnen aflezen of die persoon creatief is en zijn of haar eigen ding durft te doen. Bij mij zou er dan niet zo veel interesse zijn gewekt dat ik een gesprek zou beginnen.\u201d", "Wat voor reacties krijgt u op uw outfits?", "\u201cSoms zie ik mensen naar mijn kleding \u00adkijken of krijg ik een compliment, maar ik trek niet graag aandacht met mijn kleding. Sommige van mijn \u00adoutfits matchen met die van mijn vriendin; dan worden we nog weleens nagestaard. Het liefst kleed ik me dan even om. Voordat ik mijn vriendin leerde kennen, was ik wat introverter en wist ik niet wat ik met een compliment aan moest. Ik ben in Zeeland opgegroeid, waar het een beetje ons kent ons is en onbekende mensen je niet echt aanspreken, zoals dat vaak gebeurt in Amsterdam of Hilversum. Voorheen reageerde ik dan niet, nu zeg ik gewoon dankjewel.\u201d", "Hoe zou u uw stijl omschrijven?", "\u201cIk draag graag kleur, ook in de winter. Ik voel me er blij, speels en levendig door. Als ik met sombere kleuren naar buiten ga, voel ik dat ik somberheid over mezelf afroep. Verder is mijn stijl casual en streetstyle, maar ook netjes \u2013 ik moet er ook mee kunnen aankomen op kantoor. Mijn looks bedenk ik niet echt van tevoren. Wat als eerste droog is aan m\u2019n wasrek, daar werk ik mee.\u201d"], "authors": ["Carly Wollaert"], "keywords": ["ik", "kledingstukken", "gekke", "van", "unieke", "zwaan", "mijn", "stijl", "en", "een", "met", "josephine", "te", "hou", "het", "dat", "je"], "pubDate": "2020-10-01T07:23:00Z", "publicationId": "a3002aeb-6d5a-3894-adcb-0212effbc567"}