{"id": "f5efa8cc-82b1-3f22-bb48-312f02dda21a", "title": "Istanbul: eindeloos door de stad zwerven en dolfijnen zien zwemmen in de diepblauwe Bosporus", "url": "https://volkskrant.nl/de-gids/istanbul-eindeloos-door-de-stad-zwerven-en-dolfijnen-zien-zwemmen-in-de-diepblauwe-bosporus~b06561ed/", "summary": "Hij ontwerpt verlichting en keramiek en is huisstijlmanager van onder andere het Van Gogh Museum en Heinen Delfts Blauw.\nEr is veel industrie en veel werk, er komt van alles van de grond op kunst- en designgebied en het is ook een maakstad, hier zijn nog glasblazers en metaalbewerkers.\nIstanbul is progressief en seculier en een oeroude wereldstad van 15 miljoen inwoners.\nDolfijnen in de diepblauwe Bosporus zien zwemmen, ergens een koffietje met drab onderin drinken, eindeloos door de stad fietsen en om me heen kijken.\nEen toffe buurt met een groot wij-gevoel, waar in de zomer ook films in de open lucht worden gedraaid.", "paragraphs": ["Waar moet je wezen? Wat moet je zien? Designer Jacob de Baan gidst ons buiten de gebaande paden in de stad waar hij al jaren werkt.", "Jacob de Baan (58) is al meer dan 25 jaar designer en artdirector. Hij ontwerpt verlichting en keramiek en is huisstijlmanager van onder andere het Van Gogh Museum en Heinen Delfts Blauw. Jacob werkt al jaren in Nederland \u00e9n in Istanbul. Voor het Turkse designlabel Uniqka ontwierp hij leren lampen. Hij zegt: \u2018Istanbul is een interessante stad voor creatieven. Er is veel industrie en veel werk, er komt van alles van de grond op kunst- en designgebied en het is ook een maakstad, hier zijn nog glasblazers en metaalbewerkers. Istanbul is progressief en seculier en een oeroude wereldstad van 15 miljoen inwoners. Ik vind het heerlijk om hier te zijn. Dolfijnen in de diepblauwe Bosporus zien zwemmen, ergens een koffietje met drab onderin drinken, eindeloos door de stad fietsen en om me heen kijken. Al zou ik dat fietsen niet meteen aanraden, Istanbul is niet echt een veilige fietsstad.\u2019", "Sardientjes met citroen", "", "Jacob de Baan: \u2018Dat doe ik altijd als ik in Turkije ben: hamsi eten bij Kadi Nimet. Hamsi zijn sardientjes aan spiesjes, met een citroen erbij en sla met rauwe ui. Kadi Nimet zit tussen de vele winkels en caf\u00e9s in de wijk Kadik\u00f6y, waar de Fenerbah\u00e7efans enthousiast samendrommen als hun club speelt.\u2019", "Kad\u0131 Nimet Bal\u0131k\u00e7\u0131l\u0131k, Cafera\u011fa, Serasker Caddesi./tarihi Bal\u0131k\u00e7\u0131lar \u00c7ar\u015f\u0131s\u0131 10/A", "Drinks with a view", "\u2018Midden op de \u0130stikl\u00e2l, de grote winkelstraat van Istanbul, zit Midpoint, fijn restaurant met een onverwacht prachtig uitzicht over de Bosporus. Voor koffie of thee en lekker eten, maar ook voor een glas champagne \u2019s avonds. Hier vlak in de buurt zijn ook het mooie Nederlandse consulaat, het Palais de Hollande en het Pera Museum, een van de musea in handen van een rijke familie. Geweldige tentoonstellingen heb ik hier gezien. Het Pera doet ook altijd mee aan de Art Bi\u00ebnnale van Istanbul.\u2019", "Midpoint \u0130stikl\u00e2l Tomtom, \u0130stiklal Caddesi No:187", "Bomontiada", "\u2018Een oude bierbrouwerij en het terrein eromheen zijn omgebouwd tot nieuw, hip stadsgebied met restaurants, bars en galeries. Bomontiada heet het. Altijd gezellig om hier met vrienden te komen en dan bij restaurant The Populist hamburgers te eten met lekker Duits bier erbij. Geen kebab of k\u00f6fte hier. In de zomer zitten we buiten, helemaal prettig.\u2019", "Bomontiada, Merkez, Birahane Sokak 1/D", "Beeld Luis Mendo", "Voetbal aan de Bosporus", "\u2018Hartje stad is een diepe kloof, met een park en het voetbalstadion van Be\u015fikta\u015f. Het stadion is pas helemaal herbouwd en je kijkt er niet alleen over het voetbalveld, maar ook over de Bosporus, een adembenemend uitzicht. Er is een gave manier om van de ene kant van de kloof naar de andere kant te komen: met de kabelbaan. Die gaat van Beyo\u011flu naar Ni\u015fanta\u015fi, de P.C. Hooftstraat van Istanbul.\u2019", "De kabelbaan gaat van Macka Park\u0131 Harbiye Mah, Macka Vadisi, Istanbul, van Beyo\u011flu naar Ni\u015fanta\u015fi", "Volkstuinwijk", "\u2018Aan de overkant van de Bosporus \u2013 er gaat een boot vanuit Karak\u00f6y naar \u00dcsk\u00fcdar \u2013 in de van oudsher joodse wijk Kuzguncuk, is schuin de berg op een bijzonder wijkje, helemaal in de sfeer van vroeger. Er zijn kleurige huizen, boeken- en groentewinkeltjes, een parkje en allemaal kleine kavels met volkstuinen. Een toffe buurt met een groot wij-gevoel, waar in de zomer ook films in de open lucht worden gedraaid. Dit is mijn geheimtip.\u2019", "Kuzguncuk Bostan\u0131, Kuzguncuk, Bostan Sokak. No:4", "Zaterdagmarkt in Tarlaba\u015fi", "\u2018Tarlaba\u015fi is de arme wijk pal naast het Taksimplein waar het steil omlaag gaat. Ik heb hier eens een workshop aan straatkinderen gegeven. Ze mochten zelf een lamp ontwerpen. Dat vond ik zo bijzonder om te doen. Het is een heel andere wereld, Tarlaba\u015fi. Straatjes en stegen met groente- en kleding- en zooiwinkeltjes. Ik kom hier het liefst als de zaterdagmarkt er is, op de Kurdela Sokak. Dan zijn er allemaal met zeilen overdekte stalletjes. Dadels, kaas, olijven, appeltjes, alles is te koop en het ruikt heerlijk.\u2019", "Tarlaba\u015f\u0131 Pazar\u0131, Kalyoncu Kullu\u011fu, Kurdela Sokak. No:39", "Mooiste moskee", "\u2018Voor de mooiste moskee van de stad zit je twee\u00ebnhalf uur in de bus. Aan de rand van een nieuwbouwwijk staat deze moderne moskee van architect Emre Arolat, uit 2012, helemaal ingebouwd in het landschap. Ik weet nog dat ik daar voor het eerst kwam. Het was ontroerend. De stilte, die verstilde ruimte en hoe het daglicht in een smalle strook naar binnen viel.\u2019", "Emre Arolat Sancak Mosque Kara\u011fa\u00e7 Mah, S\u0131rtk\u00f6y \u00c7iftli\u011fi Mevkii G 84 Bulvar\u0131, B\u00fcy\u00fck\u00e7ekmece"], "authors": ["Mirjam Bosgraaf"], "keywords": ["zien", "van", "een", "stad", "eindeloos", "en", "dolfijnen", "zwerven", "het", "hier", "te", "ik", "zijn", "istanbul", "zwemmen", "diepblauwe", "er", "met", "door"], "pubDate": "2020-01-24T14:00:40Z", "publicationId": "1a359314-37ee-33a8-8de7-301d3eb2ed28"}