{"id": "2e5de656-3107-3fa9-94c5-2b0b7655da2e", "title": "Deze stellen ontmoetten elkaar allemaal op stijldansles: \u2018D\u00e1t is een leuk vrouwke, dacht ik\u2019", "url": "https://volkskrant.nl/mensen/deze-stellen-ontmoetten-elkaar-allemaal-op-stijldansles-dat-is-een-leuk-vrouwke-dacht-ik~be60fe2b/", "summary": "De dansles was vroeger de eerste confrontatie van een jongen met een meisje, en omgekeerd.\nHet dansen mis ik niet zo, dat heb ik ik weet niet hoelang gedaan, goed is goed.\nD\u00e1t is een leuk vrouwke, dacht ik, met haar moet ik toch eens dansen.\nZe had een mooie jurk aan en ik droeg een pak met een stropdas \u2013 ik droeg iedere dag een stropdas.\nIk legde hem uit dat ik een van de dames naar de trein had gebracht, en dat zij de trein had gemist.", "paragraphs": ["Eind vorig jaar sloot dansschool De Bra in Roosendaal. Uitbaters Han en Ank de Bra leerden elkaar kennen in het \u2018centrum van beschaafd dus verantwoord amusement\u2019 dat Hans vader Ad de Bra 83 jaar geleden opende. Han en Ank namen de dansschool van zijn ouders over. Vlak voor het gebouw tegen de vlakte ging, fotografeerde dochter Marieke de Bra nog meer stellen die elkaar op stijldansles ontmoetten. Want zo ging dat vroeger.", "Han (74) en Ank (71) de Bra, samen sinds 1965", "Han: \u2018Mijn vader Ad zei altijd: je ontmoet een dame makkelijker in de dansschool dan in de Paterskerk. En de aanhouder wint, dat zei hij ook. De dansles was vroeger de eerste confrontatie van een jongen met een meisje, en omgekeerd. Dansscholen waren er niet alleen om het stijldansen aan te leren, maar ook om de jeugd wat etiquette bij te brengen: hoe maak je het een ander leuk?", "\u2018De kledingregel was voor de jongens een kostuum met das en voor de meisjes een jurk. In de dansschool was je heer en dame, hoe jong je ook was. De heren waren de baas; zij gingen een dame halen. Ter bestrijding van de muurbloemen hebben we later het \u2018schrikkeldansen\u2019 ingevoerd, waarbij de rollen na de pauze werden omgedraaid. Dat vonden een heleboel jongens destijds niet zo leuk. Het was niet macho. Je zag altijd een stel gasten de wc in vluchten; zij wilden niet overblijven.", "\u2018Elke zondag organiseerden we een vrije dansavond, de soiree. Ik heb daar onbeschrijfelijk veel liefdes zien opbloeien. Dat ontluiken was schitterend om te zien. En de strijd h\u00e8, van de jongens om de meisjes, het elkaar ontwijken. Jongens die met twee meisjes hadden afgesproken en dan onder een van die afspraken uit moesten zien te komen. Echt genieten.", "\u2018Net als alle andere jongens zat ik op mijn 19de ook achter de meiden aan. Ank was 16 en danste in een wedstrijdploegje, ik ook min of meer. Ze had lang haar, tot op de billen. Ik weet nog dat we met iemand stonden te praten en ongemerkt elkaars hand vasthielden. Die knul zag dat en zei ineens: \u2018H\u00e9, hebben jullie iets samen?\u2019 \u2018Ja\u2019, zei ik toen, \u2018volgens mij wel.\u2019", "\u2018We zijn nu een jaar geleden met de dansschool gestopt. Het dansen mis ik niet zo, dat heb ik ik weet niet hoelang gedaan, goed is goed. Maar de omgang met de mensen, al die grappige anekdotes, daar denk ik nog vaak aan terug.\u2019", "Toon (60) en Elly (61) Antens, samen sinds 1975", "Beeld Marieke de Bra", "Toon: \u2018Aan het begin van de dansles stond je in een grote kring en zocht je een meisje uit om mee te dansen.\u2019", "Elly: \u2018Later in de les moest je wisselen, gewoon met degene links of rechts van je.\u2019", "Toon: \u2018Zo kwamen wij bij elkaar uit. Een week na die eerste dans was het carnaval. Ik kwam Elly tegen in een caf\u00e9, en later nog bij De Bra, want daar was het ook carnaval. Ze was vrij klein, had lange haren en ze droeg een zeshoekig brilletje.\u2019", "Elly: \u2018We werden danspartners en hebben samen afgedanst, zoals dat heet. We zijn op geweest voor niveau brons en zilver. Daarna kon je nog gaan voor goud, maar dat hebben we niet meer gedaan.\u2019", "Toon: \u2018Elly kon goed dansen. Ik niet.\u2019", "Elly: \u2018Toon kon geen maat houden.\u2019", "Toon: \u2018Het gebeurde weleens dat een andere jongen Elly kwam vragen. Daar had ik geen problemen mee. Het was ook wel leuk voor haar, denk ik, een keer dansen met iemand die w\u00e9l maat kon houden.\u2019", "Elly: \u2018Om elf uur waren de dansavonden altijd afgelopen.\u2019", "Toon: \u2018Dan draaiden ze Bye Bye Love van Simon & Garfunkel en haalde je je jas. We gingen altijd nog langs de snackbar, een frietje eten en naar huis. Van de schoonouders moesten we voor twaalf uur thuis zijn. Ik weet nog wel dat we een keer om half twee thuis waren. Toen hadden we al wel zeven jaar verkering, maar dat kregen we te horen hoor!", "\u2018Mijn schoonmoeder was erg katholiek, er mocht niks voor het huwelijk. Als wij op vakantie gingen, moesten we met bonnetjes bewijzen dat we twee hotelkamers hadden geboekt.\u2019", "Elly: \u2018We hebben gefraudeerd.\u2019", "Toon: \u2018Bij De Bra golden ook strenge regels, vooral tijdens carnaval. Dan liep Ank rond met een injectiespuit gevuld met water. Ze spoot ons een keer nat toen we zaten te zoenen. Dat wilde ze niet hebben.\u2019", "Geert (86) en Toos (84) van Tilburg, samen sinds 1955", "Beeld Marieke de Bra", "Geert: \u2018Op Tweede Kerstdag was er kerstsoiree. Ik ging er onbevangen naartoe met een vriend. Laat de anderen maar achter de meiden aangaan, zeiden we nog tegen elkaar, wij zijn nog wel een tijdje vrijgezel.", "\u2018Halverwege de avond zag ik Toos. D\u00e1t is een leuk vrouwke, dacht ik, met haar moet ik toch eens dansen. Ze was lang, slank en ze had rood haar, dat vond ik prachtig. Ze had een mooie jurk aan en ik droeg een pak met een stropdas \u2013 ik droeg iedere dag een stropdas. Toos kon goed dansen, beter dan ik.\u2019", "Toos: \u2018Mijn oudere broers zaten mij altijd een beetje te pesten met mijn lengte. \u2018Jij komt straks met een klein ventje thuis\u2019, zeiden ze. \u2018Dat gaan jullie niet meemaken\u2019, antwoordde ik dan. Ik ben weleens ten dans gevraagd door een kleine man. Ik schaam me er nog steeds voor, maar toen heb ik nee gezegd. Geert is 1 meter 92, een lange man.\u2019", "Geert: \u2018Toen het afgelopen was, om elf uur, vroeg ik Toos of ze nog ergens een kopje koffie wilde drinken. Daarna heb ik haar naar huis gebracht. Op de hoek van de straat hebben we gekust ja, nou en of! In de dansschool zelf deed je dat niet. Nee nee, dat zou bij Ad de Bra niet gebeuren! Je kon een meisje tijdens het dansen iets dichter tegen je aan drukken, dat nog net wel.\u2019", "Toos: \u2018De dansschool was een plek waar je je dochter met een gerust hart naartoe kon sturen. Al mocht ik niet altijd van huis. Het was elke keer weer spannend wie er zou zijn. Je zat de hele avond rond te kijken: wie zou mij eens komen halen?\u2019", "\u2018Tegenwoordig kun je iedere avond uit, maar toen was de dansschool de enige mogelijkheid om een jongen te ontmoeten. Er was niks te doen, naar caf\u00e9s ging je als meisje niet. Onze drie kinderen gingen later pas rond elf uur de deur uit. Ik vond het de eerste keren moeilijk om ze te laten gaan. Wij zijn z\u00f3 anders grootgebracht. Maar ook zij zijn allemaal goed terechtgekomen.\u2019", "Jan (65) en Coby (65) Zeevaart, samen sinds 1972", "Beeld Marieke de Bra", "Coby: \u2018Dansschool De Bra was een begrip in Roosendaal. Zelfs mijn vader heeft er nog les gehad. Als je zo rond de 14, 15 jaar was, ging je op dansles. Tijdens de soiree op zondagavond zat Ad de Bra achter de microfoon, hij draaide de plaatjes.", "\u2018Ik danste als 10-jarige al met mijn vader door de kamer en stond tijdens soirees het liefst de hele avond op de vloer. Dat heb ik trouwens nog steeds. Als ik een muziekje hoor, dan dans ik \u2019m weg. De chachacha en de tango, dat waren mijn favorieten.", "\u2018Ik had Jan al weleens gezien toen we voor het eerst dansten. Hij zat op les bij een vriendin die ik al heel lang ken, in een beginnersgroepje. Ik had al verschillende lessen gehad en danste bij de gevorderden. Op een zondagavond hebben Jan en ik elkaar leren kennen. Ik zag \u2019m aankomen, hij stond al om het hoekje te kijken wanneer hij mij om een dans kon vragen.", "\u2018Je danste met elkaar en dan ging je weer terug naar je vriendengroepje. Als het leuk was vroeg je de ander om bij jouw groepje te komen zitten. Je mocht ook gerust de hele avond met dezelfde jongen dansen. Die vriendin heeft haar man ook bij De Bra leren kennen. We gingen vaak met zijn vieren naar soirees, een double date. Nog steeds doen we allerlei dingen samen, ook vakanties.", "\u2018Jan en ik hadden allebei ritmegevoel, maar voor wedstrijddansen scheelden we uiteindelijk te veel in lengte. We dansen nog steeds graag als we op een feestje zijn. Al heeft Jan vaak eerst zoiets van: moet dat weer?", "\u2018Bij De Bra werd de zaak goed in de gaten houden, die naam had de dansschool. Tijdens carnaval gaven Jan en ik elkaar een zoen, ergens in een hoekje. Toen gooide Ank een glas water over ons heen. Uit gein hoor! Ik herinner me een meisje dat tijdens carnaval met een paar jongens wegging. Dan pleegde Ad meteen een telefoontje naar haar ouders. Vroeger kon dat nog.\u2019", "Cees (68) en Coby (66) van Ginneken, samen sinds 1972", "Beeld Marieke de Bra", "Cees: \u2018Iedere zondag was ik van \u00e9\u00e9n uur \u2019s middags tot elf uur \u2019s avonds onder de pannen in de dansschool. Eerst assisteerde ik bij twee beginnerslessen. Er waren meer meiden dan jongens, dus Ad had een paar gevorderde jongens gevraagd om de meisjes te leren dansen. Daarna begon mijn eigen les, en vanaf zeven uur was het soiree.", "\u2018Coby danste met een vriendin een aantal dansen dat niet in het pakket van de dansschool zat, zoals de mazurka. Zij hadden elkaar die dansen geleerd op de verpleegstersflat waar ze allebei woonden. Ik vroeg Han in de dansles of hij mij toch de basis wilde leren, zodat ik haar kon gaan halen.", "\u2018Als ik met Coby aan het dansen was, kon het zomaar gebeuren dat een of andere leuke knul vond dat hij met haar moest dansen. Dan kreeg ik een tik op de schouders en was ik verplicht haar af te staan. Ik was niet gecharmeerd van dat aftikken, zoals dat heette, maar zo waren de regels.", "\u2018Coby en ik waren allebei een beetje jaloers aangelegd. We wilden het liefst alleen maar met elkaar dansen. Er waren van die vervelende jongens die dachten dat ze lollig waren. Die maakten er een sport van om te wachten tot iedereen lekker aan het dansen was, en dan gingen ze op de dansvloer pas een dame vragen. Je mocht toentertijd niet weigeren, als dame.", "\u2018Ik was bleu toen ik aan mijn eerste danscursus begon. Ik kwam uit het dorp Oud Gastel met van huis uit geen enkele vorm van voorlichting. Als het op de meisjes aankwam, was ik echt een groentje. Van lieverlee kwam er een kusje bij, en een langer kusje.", "\u2018De dansschool was voor mij en mijn vriendenploegje d\u00e9 stad. Het heeft geholpen dat de regels daar duidelijk waren, dat je als man het voortouw moest nemen. Na de pauze was er het schrikkelmoment, dan mochten de dames een heer vragen. Toen Coby mij op een gegeven moment kwam halen, was ik zeer vereerd. Dat was voor mij het teken dat ik verkering durfde te vragen.", "\u2018We hebben het ook aan onze kinderen meegegeven: een basiscursus dansles hoort bij de opvoeding. Ze hebben alle twee op dansles gezeten.\u2019", "Ben (79) en Mies (77) Maas, samen sinds 1960", "Beeld Marieke de Bra", "Ben: \u2018Ik zat intern op de kweekschool voor onderwijzers in Oudenbosch, vlak bij Roosendaal. De broeders van Oudenbosch waren van mening dat wij in onze opvoeding ook moesten leren dansen. Op die manier kwam ik terecht op de dansschool. Ik had overigens al ooit een danscursus gevolgd, maar daar heb ik niks over gezegd; ik was veel te blij dat ik weg kon van de kostschool.\u2019", "Mies: \u2018Ik had al dansles gehad met mijn 16, 17 jaar. Eigenaar Ad zocht nette meisjes voor de danslessen van de kostschooljongens op woensdagmiddag, en ik voelde me wel aangesproken. Ik was een net meisje, ja. Netjes gekleed, daar lette Ad erg op. Dat gold ook voor de jongens. Je moest schoenen met leren zolen hebben.\u2019", "Ben: \u2018Hij deed voor hoe je naar een meisje toe moest gaan. Je maakte een lichte buiging en vroeg: \u2018Mag ik deze dans van je?\u2019. Na afloop hoorde je het meisje keurig netjes naar haar plaats terug te begeleiden, aan de arm.\u2019", "Mies: \u2018Als je dat niet deed, kreeg je een reprimande.\u2019", "Ben: \u2018Zoenen mocht niet. Ad was in staat om er een zak chips bij te pakken. \u2018Kijk\u2019, zei hij dan, \u2018hier heb je wat om op te knabbelen.\u2019", "Mies: \u2018Ik had eerst een ander vriendje.\u2019", "Ben: \u2018Dat was weer een vriendje van mij, die was heel getapt bij de meisjes. \u2018Ik heb er zo veel\u2019, zei hij op een gegeven moment, \u2018wil jij er niet eentje overnemen?\u2019 Toen kreeg ik van hem de pasfoto van Mies.\u2019", "Mies: \u2018Een ander groepje kostschooljongens met wie ik danste, bracht briefjes van Ben mee. Een soort postillon d\u2019amour.\u2019", "Ben: \u2018Het is aan gegaan toen wij een \u2018missiebal\u2019 organiseerden op de kostschool, om fondsen bij elkaar te krijgen voor de missie. We nodigden Mies met haar vriendinnen uit, en na afloop bracht ik haar naar de trein. Op het station is het eerste kusje gevallen. Ik kwam veel te laat thuis. Toen ik mezelf naar de slaapzaal begaf \u2013 wij hadden van die mooie chambrettes \u2013 kwam ik de broeder-directeur tegen. \u2018Waar kom jij zo laat vandaan?\u2019, vroeg hij. Ik legde hem uit dat ik een van de dames naar de trein had gebracht, en dat zij de trein had gemist. Daarna viel ik hoteldebotel in slaap.\u2019", "Henk (74) en Marjan (75) Roovers, samen sinds 1964", "Beeld Marieke de Bra", "Peter (59) en Lian (59) Doormaal, samen sinds 1977", "Beeld Marieke de Bra", "Henk (65) en Lida (61) Jongmans, samen sinds 1974"], "authors": ["Gidi Heesakkers"], "keywords": ["dat", "leuk", "ontmoetten", "van", "elkaar", "een", "en", "stijldansles", "ik", "te", "op", "je", "vrouwke", "stellen", "met", "het", "d\u00e1t"], "pubDate": "2020-11-26T14:00:27Z", "publicationId": "1a359314-37ee-33a8-8de7-301d3eb2ed28"}