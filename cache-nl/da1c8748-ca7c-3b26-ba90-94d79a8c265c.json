{"id": "da1c8748-ca7c-3b26-ba90-94d79a8c265c", "title": "Weg is weg, zegt mijn neef. Weg is weg, zeg ik.", "url": "https://trouw.nl/leven/weg-is-weg-zegt-mijn-neef-weg-is-weg-zeg-ik~bb7440f0/", "summary": "Altijd met zijn pet op, grote bril halverwege zijn neus en zijn lange sliertige haar in een lage staart gebonden.\n\u201cIk kan het echt niet allemaal bewaren.\u201d Ik pakte een knalgeel zeiljack uit een doos.\nIk pakte een oud prentenboek van Dikkie Dik uit een doos.\n\u201cEn dit?\u201d Ik hield een toetsenbord van een computer omhoog.\n\u201cZal ik dit maar bewaren?\u201d\u201cAls je wilt, bewaar je het toch?\u201dIk kon me niet voorstellen dat ik die hand in mijn volgende huis ging neerzetten, maar toch stopte ik het terug in de doos.", "paragraphs": ["Schrijfster Liesbeth Mende is gescheiden en moet kleiner gaan wonen. Ze beschrijft de komende maanden wat er weg kan.", "Ik denk aan mijn vorige verhuizing. Ik zie me nog staan tussen die zee van spullen in de enorme woonkamer. Ontelbare dozen, plastic tassen, losse boeken, speelgoed en kleding. Het leek op een kleine vuilnisbelt. Naast me stond Hanne, mijn neef. Hanne was bijna dertig jaar ouder dan ik. Hij stond vaak onverwachts op de stoep en meestal bleef hij dan een paar dagen plakken. Altijd met zijn pet op, grote bril halverwege zijn neus en zijn lange sliertige haar in een lage staart gebonden.", "\u201cWat moet ik hier allemaal mee?\u201d, zuchtte ik.", "Hanne haalde zijn schouders op.", "\u201cIk kan het echt niet allemaal bewaren.\u201d Ik pakte een knalgeel zeiljack uit een doos. Het jack was heel stug, je kon je amper bewegen in dat ding. \u201cDeze jas kan weg.\u201d", "Hanne voelde voorzichtig aan de jas. \u201cTegen de regen.\u201d", "\u201cDie trek ik nooit aan\u201d, zei ik.", "Hanne kneep in de jas en haalde hem voorzichtig uit de doos. Hij bekeek hem aandachtig. \u201cAls je er niets mee doet...\u201d, zei hij.", "\u201cNeem mee, Han.\u201d Ik was blij dat Hanne de jas meenam, het ding zag er gloednieuw uit.", "Ik pakte een oud prentenboek van Dikkie Dik uit een doos.", "\u201cWat denk je, Han, dit kan toch wel weg?\u201d, vroeg ik.", "Hanne zei niets. Hij keek alleen maar.", "\u201cHet ligt half uit elkaar\u201d, zei ik.", "\u201cWeg is weg\u201d, zei Hanne.", "\u201cWeg is weg\u201d, herhaalde ik. Ik gooide het in een vuilniszak.", "\u201cEn dit?\u201d Ik hield een toetsenbord van een computer omhoog. \u201cDit gebruik ik niet meer.\u201d", "Hanne pakte het van me over en legde het stilletjes bij de gele jas.", "Beeld Werry Crone", "Ik vond een sierlijke hand uit hout gesneden. Dit hadden we een keer van mijn oom uit Indonesi\u00eb gekregen.", "\u201cZal ik dit maar bewaren?\u201d", "\u201cAls je wilt, bewaar je het toch?\u201d", "Ik kon me niet voorstellen dat ik die hand in mijn volgende huis ging neerzetten, maar toch stopte ik het terug in de doos. Een stapel oude boeken wilde Hanne meenemen. Hij had thuis een lege plank in de kast, een rijtje boeken vond hij er gezellig uitzien. Hanne\u2019s stapel groeide. De kleine tv kon hij ook wel gebruiken.", "\u201cKrijg je dit allemaal mee in de trein?\u201d, vroeg ik.", "\u201cAch\u201d, wuifde Hanne weg. \u201cIk kijk wel.\u201d", "Ik keek steeds naar Hanne\u2019s groeiende stapel. Dat ging allemaal de deur uit. De zee met rotzooi leek niet veel kleiner te worden.", "\u201cEven pauze.\u201d Ik zette een pot thee. Hanne dronk thee met vier scheppen suiker. Hij roerde driftig met zijn lepel in zijn mok. Op tafel lag een stapel onderzetters, rieten onderleggers met batikstof.", "\u201cGebruik je die nog?\u201d, vroeg Hanne.", "Ik schoof het stapeltje naar hem toe. Het verdween geruisloos in zijn broekzak."], "authors": ["Liesbeth Mende"], "keywords": ["ik", "zijn", "zeg", "mijn", "en", "uit", "zegt", "een", "hanne", "dit", "weg", "het", "hij", "neef", "je"], "pubDate": "2021-01-02T00:00:00Z", "publicationId": "b66cd8e4-4294-3571-bcd7-e490527f1a48"}