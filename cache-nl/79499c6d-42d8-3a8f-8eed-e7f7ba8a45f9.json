{"id": "79499c6d-42d8-3a8f-8eed-e7f7ba8a45f9", "title": "Online onderwijs blijft: \u2018Alleen de collega die thuis geen internet heeft, viel af\u2019", "url": "https://volkskrant.nl/nieuws-achtergrond/online-onderwijs-blijft-alleen-de-collega-die-thuis-geen-internet-heeft-viel-af~be3d8c4a/", "summary": "Als iets het onderwijs op zijn kop heeft gezet in coronatijd, is het wel het onderwijs op afstand.\nZe maakten leeromgevingen aan, beantwoordden vragen via de chat, namen filmpjes op en monteerden die nog zelf ook.\nDe eerste stapjes van veel docenten op het pad van het afstandsonderwijs, waren volgens Dirk Megens goedbedoeld.\nKolk: \u2018Onderwijs geef je \u2018op inhoud\u2019, waarna je nagaat of de leerling die inhoud begrijpt.\n\u2018Online sluit je de chat af met een berichtje: dankjewel, nog een fijne dag.", "paragraphs": ["Als iets het onderwijs op zijn kop heeft gezet in coronatijd, is het wel het onderwijs op afstand. Het bleek zo gek nog niet. Wat nemen we, na alle hangouts, YouTubecolleges, en livestreams, mee de toekomst in? En wat vooral niet?", "Als \u2018jong broekie\u2019 tussen de oudere docenten werd er nooit heel erg geluisterd naar de ict-idee\u00ebn van Jordi van Ditmar. \u2018Ik was altijd de jongen met de wilde plannen\u2019, zegt de natuurkundedocent en ict-co\u00f6rdinator van het Gymnasium Felisenum in Velsen-Zuid. \u2018Maar nu, met het onderwijs op afstand, ben ik voor mijn school de redder. Ik roep nog steeds hetzelfde als jaren geleden, maar er is publiek dat naar me luistert.\u2019", "Optredens in klaslokalen en collegezalen werden ingeruild voor hangouts, YouTubelessen en livestreams, met een chatbox voor vragen/opmerkingen aan de leraar. Had Van Ditmar gedacht dat zijn gymnasium zich zo makkelijk zou aanpassen aan wat door corona noodgedwongen werkelijkheid werd? \u2018In mijn stoutste dromen niet.\u2019", "Oude(re) leerkrachten gooiden de afgelopen maanden hun schroom overboord en doken het diepe in. Ze maakten leeromgevingen aan, beantwoordden vragen via de chat, namen filmpjes op en monteerden die nog zelf ook. \u2018Wat me opviel bij collega\u2019s, was de bereidheid om het te proberen\u2019, zegt Van Ditmar. Alleen de ene collega die thuis geen internet heeft, viel natuurlijk af.", "Het klassieke onderwijs, met een leerkracht in de klas, neemt weer wat meer zijn oude gedaante aan. Toch heeft het onderwijs op afstand zijn plek verworven, daarover is iedereen het wel eens. Wat moeten we daarvan zeker onthouden?", "1. Wees interactief", "Zenden, zenden en nog eens zenden. De eerste stapjes van veel docenten op het pad van het afstandsonderwijs, waren volgens Dirk Megens goedbedoeld. \u2018Maar als je allemaal maar zendt, wordt iedereen knettergek. De studenten, maar ook de leraar\u2019, zegt de docent op het ROC in Nijmegen.", "Megens kan het weten. De Leraar van het Jaar in het mbo experimenteert al sinds 2013 met onlinefilmpjes waarin hij rekenles geeft. Die YouTubeclips zijn eenrichtingsverkeer \u2013 met hem in gesprek gaan kan niet. Maar op het ROC koppelt hij een les aan de video. \u2018Dan kunnen studenten het filmpje vooraf bekijken, en er in de les dieper op ingaan. Via een chatbox kunnen ze dan vragen stellen.\u2019", "\u2018Onderwijs draait om de interactie met de kinderen\u2019, zegt ook Menno Kolk, bovenbouwleerkracht op basisschool De Flambouw in Nigtevecht. \u2018Door het delen van mijn scherm en hulpmiddelen als LessonUp konden we kinderen bevragen over een getallendictee, of spelling. Zij vulden dan het antwoord in, ik zag dat op mijn scherm en deelde het weer met de klas. Zo konden ze van elkaar leren.\u2019", "In dat opzicht lijkt een onlineles verrassend veel op een optreden in het klaslokaal. Kolk: \u2018Onderwijs geef je \u2018op inhoud\u2019, waarna je nagaat of de leerling die inhoud begrijpt. Voor de klas ga je ook niet urenlang staan zenden zonder dat er wat terugkomt. Je moet kinderen kunnen volgen in hun denkstappen, de cognitieve belasting die ze krijgen moet acceptabel zijn. Daar kom je alleen achter door interactie te onderhouden.\u2019", "2. Durf jezelf bloot te geven \u2013 en hou rekening met gevoelens", "Als cabaretiers voor een try-out. Zo voelden veel leerkrachten zich toen ze met knikkende knie\u00ebn hun eerste onlineles aanzwengelden. Vooral die in het voortgezet onderwijs wisten niet wat ze van hun wispelturige puberpubliek konden verwachten. En inderdaad, van menig docent is achter zijn rug om een screenshot gemaakt of werd de microfoon dichtgezet.", "Spannend? Zeker, zegt Irene van der Spoel, \u2018onderwijsinnovator\u2019 en docentenopleider aan de Hogeschool Utrecht. \u2018Ik heb met bewondering naar collega\u2019s gekeken die dit voor het eerst deden. Dertig pubers die kijken hoe je het ervanaf brengt, en met een beetje geluk zitten hun ouders ernaast.\u2019", "\u2018Ik heb mezelf als achtergrond gezien op iemands telefoon\u2019, herinnert Van Ditmar zich. \u2018Al ben ik een minder populair doelwit dan oudere collega\u2019s, omdat ik qua leeftijd wat dichter bij de leerlingen sta.\u2019", "Waar de ene school (of leerkracht) zijn leerlingen per se wil kunnen zien tijdens de les, mogen elders de camera\u2019s uit. Met twaalf zwarte vlakken als uitzicht tot gevolg. Een collega van Megens op het ROC die een studente vroeg waarom ze tijdens de les haar camera uit had staan, kreeg een eerlijk antwoord: ze lag in bad.", "Frustrerend allemaal. Maar dat wil niet zeggen dat leerlingen niet op jou zitten te wachten, zegt Van der Spoel. Dat ze stil zijn in de chatbox, heeft waarschijnlijk een andere reden: niemand durft op zijn gezicht te gaan, als de rest van de klas kan meelezen. Via de tool die zij gebruikt, krijgt alleen zij de antwoorden op een vraag te zien, waarna ze er drie met de klas bespreekt. \u2018Dan is iedereen betrokken, maar niemand lijdt gezichtsverlies.\u2019", "3. Gelikte computers zijn mooi, maar het gaat om de inhoud", "Grinnikend denkt Dirk Megens terug aan die keer dat hij zeven jaar geleden bij de mediatheek van het ROC een camera leende voor zijn eerste rekenfilmpje. \u2018Houtje-touwtje was het.\u2019 De laatste weken zag hij collega\u2019s voor hun onlinelessen tegen dezelfde problemen aanlopen. \u2018Gelukkig heeft het onderwijs qua technologie een flinke slag gemaakt ten opzichte van de tijd dat ik begon.\u2019", "Er wordt nogal eens gewezen op de verouderde computers als Zoomlessen vastliepen en de docent als een blokkendoos in beeld kwam. Al ligt dat waarschijnlijk eerder aan de internetverbinding: als iedereen zijn camera aan heeft, wordt die er bepaald niet sneller op.", "Apparatuur hoeft echt niet heel \u2018fancy\u2019 te zijn voor onlineonderwijs, zegt Megens. \u2018Als het maar werkt, daar gaat het om. In mijn meest bekeken video op YouTube zie je mij bijna niet, hij is niet bewerkt en conci\u00ebrge Frans komt voorbijgelopen. Waar het om gaat, is wat je vertelt.\u2019", "Als bovenschools ict\u2019er kreeg Kolk van zijn schoolbestuur de vraag hoe het afstandsonderwijs op zestien scholen van dezelfde koepel moest worden ingericht. \u2018Ik heb me toen afgevraagd: wat heb je per se nodig? Contact met de kinderen en interactie staan op \u00e9\u00e9n. Dat het een beetje gestroomlijnd verloopt, komt pas daarna. Leuk, al die iPadscholen of Chromebookscholen, maar het gaat om de inhoud. Daarmee boei je leerlingen, niet met de middelen.\u2019", "4. Vraag feedback", "Wie online lesgeeft, kan het gevoel hebben dat hij tegen een muur aan het praten is. Zeker als behalve de microfoons, ook de webcams van alle leerlingen op zwart staan.", "Irene van der Spoel merkte al snel het verschil: lesgeven in een klaslokaal geeft energie, doceren via de webcam slurpt juist energie. \u2018Online sluit je de chat af met een berichtje: dankjewel, nog een fijne dag. Ik krijg niet hetzelfde terug van een klas, terwijl ik wel hetzelfde investeer.\u2019", "Voor een deel wen je daar als leerkracht aan. Maar het kan geen kwaad om feedback van je leerlingen of studenten te vragen, zegt Van der Spoel. \u2018Ik heb in mijn eerste les gezegd: ik heb iets bedacht en ik hoop dat jullie het leuk vinden. Laat me vooral weten wat er goed en minder goed gaat. Veel mensen vinden het eng om zoiets te vragen, maar mij geeft het juist houvast.\u2019"], "authors": ["Mark Mis\u00e9rus"], "keywords": ["online", "collega", "die", "van", "dat", "een", "het", "onderwijs", "en", "geen", "zijn", "ik", "heeft", "viel", "op", "thuis", "je", "blijft", "met", "internet"], "pubDate": "2020-05-28T12:00:00Z", "publicationId": "1a359314-37ee-33a8-8de7-301d3eb2ed28"}