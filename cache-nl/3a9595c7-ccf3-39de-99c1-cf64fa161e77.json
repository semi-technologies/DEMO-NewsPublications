{"id": "3a9595c7-ccf3-39de-99c1-cf64fa161e77", "title": "Burgemeester: be\u00ebdiging Biden beter beveiligen", "url": "https://www.dvhn.nl/buitenland/Burgemeester-be%C3%ABdiging-Biden-beter-beveiligen-26348310.html", "summary": "De burgemeester van de Amerikaanse hoofdstad Washington wil dat meer veiligheidsmaatregelen worden getroffen bij de be\u00ebdiging van aankomend president Joe Biden.\nDe oproep van stadsbestuurder Muriel Bowser volgt op de bestorming van het Capitool afgelopen week door aanhangers van huidig president Donald Trump.\nDe Democrate Bowser noemde het binnendringen van het parlementsgebouw een \"ongekende terreuraanslag\".\nDe burgemeester kondigde aan met \"lokale, regionale en federale partners\" in gesprek te gaan om betere samenwerking te regelen.\nLokale media berichten dat sommige radicale groepen al plannen smeden om ook rond de be\u00ebdiging Biden te demonstreren.", "paragraphs": ["De burgemeester van de Amerikaanse hoofdstad Washington wil dat meer veiligheidsmaatregelen worden getroffen bij de be\u00ebdiging van aankomend president Joe Biden. De oproep van stadsbestuurder Muriel Bowser volgt op de bestorming van het Capitool afgelopen week door aanhangers van huidig president Donald Trump.", "De Democrate Bowser noemde het binnendringen van het parlementsgebouw een \"ongekende terreuraanslag\". Ze zei in een brief aan waarnemend minister van Binnenlandse Veiligheid Chad Wolf dat bij de be\u00ebdiging van haar partijgenoot Biden moet worden gekozen voor een andere aanpak dan bij vergelijkbare plechtigheden in het verleden.", "De burgemeester kondigde aan met \"lokale, regionale en federale partners\" in gesprek te gaan om betere samenwerking te regelen. Ze dringt in haar brief aan Wolf aan op een plan om alle gebouwen van de federale overheid in de stad te bewaken, berichten lokale media. Dan kan de lokale politie zich volgens haar toeleggen op andere zaken.", "Bestorming", "Bij de bestorming van het Capitool vielen zeker vijf doden, onder wie een agent. De speciale politiemacht die het gebouw beveiligt, kreeg naderhand het verwijt slecht voorbereid te zijn geweest op de ongeregeldheden. Lokale media berichten dat sommige radicale groepen al plannen smeden om ook rond de be\u00ebdiging Biden te demonstreren.", "Biden had al duidelijk gemaakt vanwege de pandemie geen traditionele be\u00ebdiging met grote mensenmassa te willen. Ook in een ander opzicht wijkt de plechtigheid af van andere be\u00ebdigingen in het recente verleden: zittend president Trump wil niet naar de machtsoverdracht komen."], "authors": [], "keywords": ["van", "lokale", "burgemeester", "een", "beveiligen", "om", "be\u00ebdiging", "biden", "aan", "te", "op", "het", "president", "beter"], "pubDate": null, "publicationId": "bb59becc-5bf6-3c6d-8cdd-d41716890d16"}