{"id": "b6ec6241-e1f1-3f1e-bc15-4b1d5cfaf6af", "title": "Laten we de boel een beetje opfleuren met een kleurrijke salade", "url": "https://trouw.nl/recepten/laten-we-de-boel-een-beetje-opfleuren-met-een-kleurrijke-salade~bccafcc6/", "summary": "Vanaf dat moment begint ook de merel weer belachelijk vroeg te fluiten en voor je het weet is het lente en is het halve land gevaccineerd en komt het allemaal goed.\nIn de tussentijd fleuren we thuis de boel op met een kleurrijke salade.\nDie moet u sowieso altijd in huis hebben, want maple syrup zorgt voor een instant dosis puur geluk over zelfgebakken pannenkoeken.\nTer contrast in kleur \u00e9n smaak versieren we de boel met wat smeltend zachte plukjes burrata.\nKnijp er wat citroensap boven uit en begiet met een sliert van uw allerlekkerste olijfolie.", "paragraphs": ["We hebben het altijd over de donkere dagen voor kerst, maar wat dacht u van de donkere dagen n\u00e1 kerst? Juist die zijn het ergste.", "De feestdagen vielen dit keer nogal sober uit, maar hadden tenminste nog een zweem van jolijt. Al hangt de kerstverlichting nog overal hardnekkig in de straten, de glans is er wel af. Alle oliebollenkramen hebben allang hun biezen gepakt, dus niks geen dampende bol troost met veel poedersuiker in de miezerige schemering.", "Tja, het is een kwestie van stug volhouden en...", "Ho, wacht even. Ik ga u in het nieuwe jaar niet de put in schrijven. Het is ook mijn taak om als lichtend voorbeeld in de duisternis de moed er namens ons allen een beetje in te houden.", "Laten we niet vergeten dat heel binnenkort, al vanaf 15 januari, de dagen echt weer zichtbaar gaan lengen. Vanaf dat moment begint ook de merel weer belachelijk vroeg te fluiten en voor je het weet is het lente en is het halve land gevaccineerd en komt het allemaal goed.", "In de tussentijd fleuren we thuis de boel op met een kleurrijke salade. Bij een salade denk je al snel aan fluffige blaadjes groen spul, luchtig voedsel voor warme dagen of lijnbeluste types. Maar je hebt ook wintersalades. Voedzaam en vullend, maar vooral: hartverwarmend.", "Uiteraard samengesteld met seizoensgroente, al realiseer ik mij de hardnekkige neiging om alles met pompoen en paddenstoelen te bestempelen als herfstig in plaats van winters. Daar laten we ons niet door kisten.", "Ze gaan samen in de oven, omhusseld met wat maple syrup, esdoornsiroop voor de taalpuristen. Die moet u sowieso altijd in huis hebben, want maple syrup zorgt voor een instant dosis puur geluk over zelfgebakken pannenkoeken.", "Ter contrast in kleur \u00e9n smaak versieren we de boel met wat smeltend zachte plukjes burrata. U weet wel, dat is de overtreffende trap van mozzarella, n\u00f3g romiger. Maar met gewone mozzarella kan het ook. Al zou ik dan beslist kiezen voor de buffelste variant die u kunt vinden, niet die goedkope gummi-versie. De dagen zijn al donker zat.", "Pompoensalade Beeld Karin Luiten", "Pompoensalade met paddenstoelen en burrata", "Nodig voor 4 personen:", "\u2022 1 flespompoen", "\u2022 150 g oesterzwammen", "\u2022 100 g shiitake", "\u2022 2 bollen burrata of mozzarella", "\u2022 75 g pecannoten", "\u2022 3 eetl maple syrup", "\u2022 3 eetl olijfolie + extra", "\u2022 2 knoflooktenen", "\u2022 ferme snuf chilivlokken (uit een molentje)", "\u2022 wat takjes peterselie", "\u2022 kneep citroensap", "\u2022 zout & peper uit de molen", "Verwarm de oven voor op 180 \u00b0C. Haal de burrata vast uit de koelkast. Snij de pompoen (met schil) in dunne halve plakken. Verwijder de pitten. Snij de shiitake doormidden, grote in vieren. Scheur de oesterzwammen in repen. Doe alles op een met bakpapier beklede bakplaat. Of zelfs twee, het is best een berg. Meng in een kommetje de maple syrup met 3 eetlepels olijfolie, uitgeperste knoflooktenen, zout, peper en chilivlokken. Hussel alles goed door de groente. Bak 20 minuten in het midden van de oven. Voeg dan de pecannoten toe en rooster nog eens 5 minuten. Laat iets afkoelen en verdeel over vier borden. Breek de burrata in kleine plukjes en verdeel erover. Bestrooi die met wat zout en peper. Hak de peterselie grof en strooi over de borden. Knijp er wat citroensap boven uit en begiet met een sliert van uw allerlekkerste olijfolie.", "Kliekjes? Hak de groente kleiner en roer door de pasta of risotto.", "Karin Luiten geeft een moderne draai aan klassieke gerechten. Tips? info@kokenmetkarin.nl"], "authors": ["Karin Luiten"], "keywords": ["boel", "salade", "van", "al", "voor", "en", "uit", "met", "een", "kleurrijke", "beetje", "maar", "het", "opfleuren", "wat", "laten"], "pubDate": "2021-01-09T11:57:00Z", "publicationId": "b66cd8e4-4294-3571-bcd7-e490527f1a48"}