{"id": "fb51dbfc-8de6-324e-9f15-09570f64b0b2", "title": "Herdenking Decembermoorden: boek brengt slachtoffers tot leven", "url": "https://www.parool.nl/amsterdam/herdenking-decembermoorden-boek-brengt-slachtoffers-tot-leven~b1cbf07f/", "summary": "\u201cAl die jaren had de herdenking in het teken gestaan van de roep om gerechtigheid, van hoop en wanhoop.\nNu was er eindelijk een vonnis en had de rechter Bouterse tot moordenaar bestempeld.\u201dOnder indruk van het historische moment, besloot Beyer een brochure te maken met de toespraken van de feestelijke herdenking.\nIk wilde die vijftien mannen van de zwart-witfoto\u2019s tot leven wekken.\u201dWeduwenZo groeide de brochure uit tot een bundel.\nBinnen 24 uur was het dubbele opgehaald van het streefbedrag, volgens Beyer het bewijs dat bijna veertig jaar na dato de herinneringen aan de Decembermoorden nog steeds springlevend zijn.\nEr is een rode draad in het optreden van de man: alles draait om zijn eigen hachje, niet om het belang van Suriname.", "paragraphs": ["Noraly Beyer. Beeld Jitske Schols", "De herdenking van de Decembermoorden in 2019 was anders dan alle herdenkingen daarvoor. Twee weken eerder had de krijgsraad in Suriname president Desi Bouterse veroordeeld tot twintig jaar cel voor zijn aandeel in de Decembermoorden van 1982. \u201cIedereen was euforisch en blij,\u201d vertelt Noraly Beyer. \u201cAl die jaren had de herdenking in het teken gestaan van de roep om gerechtigheid, van hoop en wanhoop. Nu was er eindelijk een vonnis en had de rechter Bouterse tot moordenaar bestempeld.\u201d", "Onder indruk van het historische moment, besloot Beyer een brochure te maken met de toespraken van de feestelijke herdenking. \u201cIk wilde het vastleggen. Er is nooit een archief aangelegd van de herdenking. Alle toespraken en foto\u2019s zijn versnipperd. Ik heb bij de sprekers de toespraken opgevraagd met het idee die te bundelen. Toen dat gebeurd was, vond ik het toch wat mager. Ik wilde eigenlijk meer. Ik wilde die vijftien mannen van de zwart-witfoto\u2019s tot leven wekken.\u201d", "Weduwen", "Zo groeide de brochure uit tot een bundel. Met een terugblik op die bijzondere herdenking van vorig jaar, maar ook met de belangrijkste delen van het vonnis van de krijgsraad, de kleurige portretten die Kenneth Beeker in 2015 schilderde van de slachtoffers. Raul Balai maakte een graphic novel over de ingrijpende gevolgen van de moorden voor de band met het moederland. Beyer: \u201cDe ouders van Raul hadden indertijd het plan naar Suriname terug te keren. De staatsgreep en de moorden sneden de navelstreng door.\u201d", "Het hart van het boek bestaat uit de verhalen over de vijftien mannen die in december 1982 in Fort Zeelandia door de militairen werden gemarteld en vermoord. Beyer schreef over alle slachtoffers een korte biografische schets, aangevuld met herinneringen van hun nabestaanden. De meeste \u00adinterviews lagen bij haar thuis op de plank. \u201cNa mijn komst naar Nederland heb ik een aantal weduwen ge\u00efnterviewd over hun herinneringen aan die decembermaand. Ik vermoed dat het voor mij een vorm van verwerking was. Ik moest er iets mee.\u201d", "\u2018Schuldig landschap\u2019", "De interviews werden gebruikt voor een serie reportages voor de Wereldomroep, waar Beyer werkte voordat ze nieuwslezer bij de NOS werd. \u201cIk heb alle fragmenten die ik wilde \u00adgebruiken opnieuw voorgelegd aan de nabestaanden, en aangevuld met herinneringen van de inmiddels volwassen kinderen.\u201d In Suriname maakte Beyer foto\u2019s van de graven, en de woningen waaruit de vijftien in de nacht van 7 op 8 december werden weggevoerd. \u201cOm met Armando te spreken: schuldig landschap. Die huizen hebben alles gezien.\u201d", "Het eerbetoon kon worden uitgegeven dankzij een razendsnelle crowdfunding. Binnen 24 uur was het dubbele opgehaald van het streefbedrag, volgens Beyer het bewijs dat bijna veertig jaar na dato de herinneringen aan de Decembermoorden nog steeds springlevend zijn. \u201cDaar ben ik heel blij om. We moeten de slachtoffers blijven eren en gedenken vanwege het offer dat ze voor Suriname hebben gebracht. Zoals in Nederland elk jaar wordt herdacht op 4 mei moet ook 8 december een belangrijke dag blijven.\u201d", "De herdenking van 2019 werd voorafgegaan door het vonnis, vorige week kwam Bouterse naar de krijgsraad om in verweer te gaan tegen dat vonnis. \u201cHij heeft zijn aanhangers, maar ik geloof niet dat daarbuiten veel mensen \u00adgevoelig zijn voor zijn verhaal. Hij probeert tijd te rekken om zijn straf te ontlopen. Er is een rode draad in het optreden van de man: alles draait om zijn eigen hachje, niet om het belang van Suriname. Het doet er niet toe. Het vonnis, d\u00e1t is waar alles om draait.\u201d", "Recht en waarheid maken vrij: de Decembermoorden herdacht, Rose Stories, 16,95 euro"], "authors": ["Patrick Meershoek"], "keywords": ["tot", "boek", "beyer", "van", "het", "die", "zijn", "met", "ik", "een", "herdenking", "en", "om", "leven", "slachtoffers", "brengt", "decembermoorden"], "pubDate": "2020-12-08T10:42:52+01:00", "publicationId": "a3002aeb-6d5a-3894-adcb-0212effbc567"}