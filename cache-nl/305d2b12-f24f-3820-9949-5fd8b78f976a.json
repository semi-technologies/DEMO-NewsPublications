{"id": "305d2b12-f24f-3820-9949-5fd8b78f976a", "title": "Amarylissen, ze doen denken aan van die oude Japanse erotische prenten", "url": "https://volkskrant.nl/columns-opinie/amarylissen-ze-doen-denken-aan-van-die-oude-japanse-erotische-prenten~b2d1274c/", "summary": "Eerst stijf en kil, en na een paar dagen krijg je dan die gestileerde, rode eruptie in slow motion.\nZe doen denken aan van die oude Japanse erotische prenten, en vonden dan ook gretig aftrek op die koude morgen.\nZe had lang, wapperend grijs haar onder een zwart fluwelen, verzakte Dr. Seuss-hoed en een gebreide, donkergroene omslagdoek om de magere schouders.\nDe vrouw stelde dat het \u2018 in ieder geval weer achter de rug was\u2019.\nHet is geen gezicht, die enorme bloesem op dat onhandige stompje.", "paragraphs": ["Het is in hoge mate januari. Vooral thuis, waar de laatste oliebollen rimpelig liggen te verstenen en waar het boslijk onder die verneukeratieve kneuterlampjes zijn naalden inmiddels niet meer gewoon laat vallen, maar kwistig rondsproeit bij elke aanraking. Zelf zet ik zo\u2019n boom liefst op tweede kerstdag al buiten, maar er woont iemand in mijn huis die vindt dat hij \u2018z\u00e9ker tot driekoningen\u2019 moet blijven staan. \u2018Pick your battles\u2019 zegt men dan, waarna men met iets te nadrukkelijke tred het pand verlaat, de frisse lucht in.", "Die was opeens wel \u00e9rg fris. Klappertandend fietste ik naar de markt, waar de helft van de kraampjes niet op was komen dagen, zodat het geheel de verbrokkelde aanblik bood van een ouderwets junkiegebit. De bloemenkraam stond er w\u00e9l. Ik kwam laatst trouwens ergens een bloemenwinkel tegen die \u2018Corona\u2019 heette, maar ja, ik ken ook een bloemenwinkel die \u2018Sophie\u2019s choice\u2019 heet; zo genoemd door iemand die de film stellig nooit gezien heeft.", "Amarylissen wou ik hebben, besloot ik. Wonderbloemen. Eerst stijf en kil, en na een paar dagen krijg je dan die gestileerde, rode eruptie in slow motion. Ze doen denken aan van die oude Japanse erotische prenten, en vonden dan ook gretig aftrek op die koude morgen.", "Een vrouw van in de 60 nam er drie. Ze had lang, wapperend grijs haar onder een zwart fluwelen, verzakte Dr. Seuss-hoed en een gebreide, donkergroene omslagdoek om de magere schouders. Het was hip bedoeld, maar gaf de indruk van een meisje-met-de -zwavelstokjes op leeftijd. Of ze \u2018fijne dagen\u2019 had gehad, wilde het bloemenmeisje weten. De vrouw stelde dat het \u2018 in ieder geval weer achter de rug was\u2019.", "Toen was ik aan de beurt. \u2018Ik wil graag vijf amaryllissen\u2019 zei ik. \u2018Ze gaan per drie\u2019 zei het meisje. \u2018Dan moet u er zes nemen.\u2019 Meteen ging in mijn hoofd een zwaailicht aan. Zes bloemen, dat kan niet. Het moet een oneven aantal zijn, dat weet een kind (m\u00edjn kinderen trouwens niet). \u2018Ik vind alles prima, maar g\u00e9\u00e9n zalm\u2019 riep het bloemenmeisje intussen bezwerend in haar telefoon.", "Met zes bloemen fietste ik door de kou naar huis. Die zesde bleef aan me knagen, maar thuis, bij het uitpakken bleek \u00e9\u00e9n van de sappige, holle stelen onder mijn rillende arm tot moes te zijn geknepen. God helpt hen die zichzelf helpen!", "Die andere vijf staan in een vaas, pal tegenover die amechtig stervende kerstboom. De kapotte bloem heb ik kort afgesneden en in een limonadeglas in het kozijn gezet, waar hij prompt tot bloei kwam. Het is geen gezicht, die enorme bloesem op dat onhandige stompje.", "Een hysterisch wulpse tulp. Een seksdwerg met kapsones."], "authors": ["Sylvia Witteman"], "keywords": ["ik", "oude", "van", "en", "japanse", "een", "ze", "erotische", "doen", "prenten", "op", "amarylissen", "het", "denken", "maar", "dat", "die"], "pubDate": "2021-01-04T13:00:52Z", "publicationId": "1a359314-37ee-33a8-8de7-301d3eb2ed28"}