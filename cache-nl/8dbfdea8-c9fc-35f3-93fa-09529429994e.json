{"id": "8dbfdea8-c9fc-35f3-93fa-09529429994e", "title": "Ken bleef naast Barbie altijd een lulletje rozenwater", "url": "https://www.parool.nl/kunst-media/ken-bleef-naast-barbie-altijd-een-lulletje-rozenwater~b0d0a8b2/", "summary": "Barbie, die zich ontwikkelde van modepop tot presidentskandidaat en Ken die\u2026 Ja, wat heeft Ken eigenlijk bereikt?\n\u201cHij heeft lang niet zo\u2019n rijke garderobe als Barbie en is een beetje een lulletje rozenwater.\n\u201cBarbie had Ken ook helemaal niet nodig.\u201d Aanvankelijk was Barbie stewardess en Ken piloot, maar al snel nam Barbie Kens plek in.\nBlane, 2004 Beeld MattelLater krijgt Ken een nieuwe kans, als celebrity-stylist Philip Bloch hem een scherpere kaaklijn, een forsere neus en een zachtere glimlach geeft.\nBarbie en Ken, al bijna 60 jaar een setje: t/m 30 december in Oude Ambachten en Speelgoed Museum Terschuur, op 12 december is daar een Barbietaxatiedag.", "paragraphs": ["Ken uit 1978. Beeld Mattel", "Ze zijn al bijna zestig jaar een setje \u2013 Barbie en Ken. Barbie, die zich ontwikkelde van modepop tot presidentskandidaat en Ken die\u2026 Ja, wat heeft Ken eigenlijk bereikt? Zijn levensverhaal is bij lange na niet zo \u00adglorieus als dat van zijn geliefde vriendin. Terwijl Barbie de ene carri\u00e8re na de andere maakt, moet Ken het doen met een plek in haar schaduw.", "Twee jaar nadat Barbie in 1959 het levenslicht zag, was hij daar ineens. In een aandoenlijke commercial (te zien op YouTube: Barbie Dolls Boyfriend First Ever Ken) ontmoet Barbie hem op een bal. \u2018And somehow she knew that she and Ken will be going together.\u2019 Fabrikant Mattel: \u2018Koop ze samen en kijk waar de romance toe zou kunnen leiden.\u2019", "Maar die romance is er niet een van hartstocht. Ken had zijn uiterlijk niet mee, met z\u2019n slungelige lijf en vilten kapsel dat steeds van zijn hoofd viel. \u201cKen is veel minder geliefd,\u201d zegt \u00adBarbieverzamelaar Armel Rood (47) uit Zwaag. \u201cHij heeft lang niet zo\u2019n rijke garderobe als Barbie en is een beetje een lulletje rozenwater. Ken is ook nooit een trendsetter geweest. Pas als iets bij Barbie aansloeg, zoals buig\u00adzame benen of lang haar, kreeg Ken het. Het was altijd Barbie die in de spotlights stond, Ken kwam niet verder dan naast haar staan.\u201d", "Ken 1984 . Beeld Mattel", "Ge\u00ebmancipeerd", "Paul Bouman (52), die in Dordrecht de Barbiezaak PM Collectibles runt, is het daarmee eens. \u201cKen was eerst een mager sprietje. Dat is in de loop der \u00adjaren wel veranderd hoor, hij werd breder, gespierder \u00e9n kleurrijker. Toch blijft hij nog steeds achter Barbie aan hobbelen.\u201d", "Helaas voor Ken, maar hij is nooit in beeld geweest als minnaar of echt\u00adgenoot van Barbie. Waar vriendin Midge, ook te koop in de speelgoedwinkels, wel trouwt en kinderen krijgt, kiest Barbie voor een single \u00adbestaan als zakenvrouw, z\u00f3nder kinderen.", "Ge\u00ebmancipeerd als Barbie was, had ze in 1962 haar eigen sportauto. \u201cKen had ook een auto, maar hij zat vaker in die van Barbie,\u201d zegt Rood. \u201cBarbie had Ken ook helemaal niet nodig.\u201d Aanvankelijk was Barbie stewardess en Ken piloot, maar al snel nam Barbie Kens plek in. Later werd Barbie ook nog eens arts en astronaut.", "Ken 1979. Beeld Mattel", "Gedumpt", "Op Valentijnsdag 2004 zet Barbie Ken zonder scrupules aan de kant. Kens plaats wordt ingenomen door de Australische surfer Blaine, die met het uiterlijk van Nick Carter van de Back Street Boys stukken knapper is.", "Blane, 2004 Beeld Mattel", "Later krijgt Ken een nieuwe kans, als celebrity-stylist Philip Bloch hem een scherpere kaaklijn, een forsere neus en een zachtere glimlach geeft. \u00adTijdens een marketingcampagne op Times Square in New York, het is inmiddels 2011, verklaart Ken opnieuw de liefde aan zijn jeugdvriendin: \u2018Barbie, you\u2019re the only doll for me\u2019. Maar van een huwelijk is het nog altijd niet gekomen.", "Ken als barista. Beeld RV", "Barbie, van casual tot glamour: t/m 31 \u00adjanuari in Stadsmuseum Almelo. Barbie en Ken, al bijna 60 jaar een setje: t/m 30 december in Oude Ambachten en Speelgoed Museum Terschuur, op 12 december is daar een Barbietaxatiedag."], "authors": ["Jolanda Van Der Ploeg"], "keywords": ["bleef", "lulletje", "van", "als", "het", "ken", "die", "rozenwater", "zijn", "een", "niet", "en", "altijd", "barbie", "naast"], "pubDate": "2020-11-30T13:36:04+01:00", "publicationId": "a3002aeb-6d5a-3894-adcb-0212effbc567"}