{"id": "e45b5c7a-9abf-39e0-82b1-299d654e6cef", "title": "Verwijt antisemitisme misbruikt om kritiek op Isra\u00ebl te smoren", "url": "https://nrc.nl/nieuws/2020/12/17/verwijt-antisemitisme-misbruikt-om-kritiek-op-israel-te-smoren-a4024308", "summary": "Met een eigen co\u00f6rdinator krijgt de bestrijding van antisemitisme onherroepelijk een status aparte en dreigt zij boven andere vormen van racisme geprioriteerd te worden.\nDaar zijn in nauw overleg met organisaties die zich met Isra\u00ebls belangen en agenda identificeren, co\u00f6rdinatoren benoemd die de bestrijding van antisemitisme instrumentaliseren om critici van Isra\u00ebl te stigmatiseren en te delegitimeren.\nEerder dit jaar vloog Klein uit de bocht, toen hij de gerenommeerde Afrikaanse intellectueel Achille Mbembe op valse gronden van antisemitisme betichtte.\nGereedschapHet belangrijkste gereedschap binnen die instrumentalisering is een definitie van antisemitisme, die de International Holocaust Remembrance Alliance (IHRA) in mei 2016 heeft aangenomen.\nToch gebruiken aan Isra\u00ebl-gelieerde organisaties d\u00e1t voorbeeld te pas en te onpas om onwelgevallige kritiek of beleidsmaatregelen als antisemitisme weg te zetten.", "paragraphs": ["Nederland krijgt een Nationaal co\u00f6rdinator discriminatie en racisme. Dat heeft het kabinet verleden week besloten. In juni dit jaar had de Tweede Kamer het kabinet hierom verzocht. Het kabinet kondigde ook een onderzoek aan naar de juiste invulling van die functie.", "Jaap Hamburger is voorzitter van stichting Een Ander Joods Geluid (EAJG).", "Paradoxaal genoeg heeft de Kamer het kabinet ook gevraagd een Nationaal co\u00f6rdinator antisemitismebestrijding in het leven te roepen bij het ministerie van Justitie en Veiligheid. Aanvankelijk zat het kabinet daar niet op te wachten. In het licht van talrijke voorzieningen die voor de bestrijding van antisemitisme reeds zijn opgetuigd, had het kabinet in juni gezegd dat het \u201egeen meerwaarde\u201d zag in nog een functionaris. Maar onder druk van de Tweede Kamer liet minister Grapperhaus (Justitie en Veiligheid, CDA) eind vorige maand weten dat die co\u00f6rdinator antisemitismebestrijding \u201eop korte termijn [zal] worden gecre\u00eberd\u201d.", "Hoe die functie zich tot een overkoepelende co\u00f6rdinator discriminatie en racisme zal verhouden, is onduidelijk. Intussen zijn er zijn wel goede gronden om voor de instelling daarvan te waarschuwen \u2013 die zou een principi\u00eble vergissing en een politieke misstap zijn.", "Geen status aparte", "De strijd tegen antisemitisme moet een integraal en gelijkwaardig onderdeel zijn van een universele inspanning om het kwaad van racisme in al zijn gedaanten tegen te gaan. Daarvoor is \u00e9\u00e9n centrale co\u00f6rdinator geboden. Met een eigen co\u00f6rdinator krijgt de bestrijding van antisemitisme onherroepelijk een status aparte en dreigt zij boven andere vormen van racisme geprioriteerd te worden.", "Voor de co\u00f6rdinator antisemitismebestrijding \u201ekan gedacht worden aan een onafhankelijke persoon (te denken is aan een oud-rechter of iemand met die statuur) die kan adviseren op zaken die betrekking hebben op antisemitisme en de bestrijding ervan\u201d, schreef Grapperhaus aan de Kamer. De realiteit dreigt weerbarstiger te worden. Belangenorganisaties als het Centraal Joods Overleg (CJO) en het Centrum Informatie en Documentatie Isra\u00ebl (CIDI), die intensief voor de co\u00f6rdinator antisemitismebestrijding hebben gelobbyd, zullen invloed op de benoeming willen uitoefenen en daartoe wellicht zelfs worden uitgenodigd.", "Waar dit toe kan leiden, zien we in Duitsland en op Europees niveau. Daar zijn in nauw overleg met organisaties die zich met Isra\u00ebls belangen en agenda identificeren, co\u00f6rdinatoren benoemd die de bestrijding van antisemitisme instrumentaliseren om critici van Isra\u00ebl te stigmatiseren en te delegitimeren.", "In Duitsland heeft co\u00f6rdinator Felix Klein de bestrijding van \u2018Boycots, Desinvesteren en Sancties\u2019 (BDS), een geweldloze internationale protestbeweging die opkomt voor de rechten van de Palestijnen, tot zijn speerpunt gemaakt. Eerder dit jaar vloog Klein uit de bocht, toen hij de gerenommeerde Afrikaanse intellectueel Achille Mbembe op valse gronden van antisemitisme betichtte.", "Lees ook: Antisemitisme in Europa: een veelkoppig monster", "Op EU-niveau maakt co\u00f6rdinator Katharina von Schnurbein, eveneens Duits, de dienst uit. Net als Klein heeft zij zich in BDS vastgebeten en is zij innig verstrikt met organisaties die als verlengstuk van de Isra\u00eblische regering opereren. Von Schnurbein werkt nauw samen met haar Amerikaanse tegenhanger Elan Carr, die volledig is doorslagen in wat samengevat de \u2018weaponization\u2019 van de strijd tegen antisemitisme wordt genoemd: de politieke instrumentalisering van die strijd om Isra\u00ebl van effectieve kritiek en druk af te schermen.", "Gereedschap", "Het belangrijkste gereedschap binnen die instrumentalisering is een definitie van antisemitisme, die de International Holocaust Remembrance Alliance (IHRA) in mei 2016 heeft aangenomen. Nederland is lid van deze intergouvernementele organisatie.", "Deze IHRA-definitie, die geen juridische status heeft en als \u201ewerkdefinitie\u201d te boek staat, is opmerkelijk onduidelijk: \u201eAntisemitisme is een bepaalde perceptie van Joden die tot uiting kan komen als een gevoel van haat jegens Joden.\u201d Zoveel tekstuele dubbelzinnigheid druist in tegen de basale vereisten van eenduidigheid en afbakening van een effectieve definitie.", "Geen enkele andere democratische natie rooft het land van een ander volk en bezet dit meer dan vijftig jaar", "Degenen die de IHRA-definitie gebruiken, gaat het dan ook vooral om elf \u201ehedendaagse voorbeelden van antisemitisme\u201d, die geen onderdeel zijn van de definitie, maar als indicatoren eraan zijn gekoppeld. Zeven van die voorbeelden hebben betrekking op Isra\u00ebl, waaronder: \u201eMet twee maten meten, in die zin dat van de Staat Isra\u00ebl een bepaald gedrag wordt ge\u00ebist dat niet van andere democratische naties wordt verwacht of verlangd.\u201d", "Maar geen enkele andere democratische natie rooft het land van een ander volk en bezet dit meer dan vijftig jaar, zoals Isra\u00ebl met de Palestijnen doet. Toch gebruiken aan Isra\u00ebl-gelieerde organisaties d\u00e1t voorbeeld te pas en te onpas om onwelgevallige kritiek of beleidsmaatregelen als antisemitisme weg te zetten.", "Het ware schandaal is echter, dat regeringen, waaronder de Nederlandse, deze gang van zaken faciliteren en legitimeren. Door de IHRA-definitie klakkeloos te omarmen en de \u201ehedendaagse voorbeelden\u201d als indicatoren in te zetten bij de opsporing en vervolging van antisemitisme, hebben zij de weg geplaveid voor het ongeremde misbruik ervan door actoren buiten de politiek.", "De aangekondigde co\u00f6rdinator antisemitismebestrijding maakt dit schrikbeeld compleet: die mag de IHRA-definitie straks hanteren als offici\u00eble maatstaf om antisemitisme te identificeren \u2013 verstrengeld met actoren als het CIDI, die een \u2018firewall\u2019 optrekken, waarachter Isra\u00ebl straffeloos kan doorgaan met het bezetten en annexeren van Palestina.", "Een scenario, zoals we dat nu al in Duitsland en de VS zien. Met nog een ander belangrijk slachtoffer: de strijd tegen antisemitisme, die hierdoorzwaar aan geloofwaardigheid en effectiviteit zal inboeten."], "authors": ["Jaap Hamburger", "December Om", "Leestijd Minuten"], "keywords": ["misbruikt", "van", "om", "die", "een", "en", "met", "te", "smoren", "isra\u00ebl", "kritiek", "op", "antisemitisme", "als", "verwijt", "co\u00f6rdinator", "het"], "pubDate": "2020-12-17T00:00:00Z", "publicationId": "523804ef-c522-3326-9bed-36886aac98cb"}