{"id": "57224538-dcfa-377f-b26d-4d0952cd0227", "title": "\u2018De olietanker die Albert Verlinde heet ben ik langzaam aan het bijsturen\u2019", "url": "https://trouw.nl/cultuur-media/de-olietanker-die-albert-verlinde-heet-ben-ik-langzaam-aan-het-bijsturen~b375d9a2/", "summary": "En ik bleek dat ook te kunnen.\u201d Hij kijkt er tevreden op terug, bijvoorbeeld op de introductie van een Ondernemingsraad.\nIk heb ervoor geknokt en het publiek heeft het omarmd.\u201d Het legde ook het verschil van inzicht bloot tussen hem en Joop van den Ende, die als adviseur in het bedrijf was aangebleven.\nVerlinde werd vorige maand met voorkeursstemmen gekozen in de gemeenteraad van zijn woonplaats, voor de VVD.\n\u201cIk was lijstduwer, maar vond oprecht dat ik het moest gaan doen toen ik zo veel voorkeursstemmen kreeg.\n\u201cDe olietanker die Albert heet ben ik langzaam aan het bijsturen.\u201d Dat het theater een grote rol blijft spelen, weet hij zeker.", "paragraphs": ["Toen hij zijn bureau had leeggeruimd en voor de laatste keer de trap afliep bij Stage Entertainment voelde dat gek genoeg als een bevrijding, zegt Albert Verlinde (59). \u201cIk liep sneller dan normaal, alsof ik vrijgelaten werd uit een kooi en wegvloog.\u201d", "Heel vreemd, vindt hij zelf, want hij heeft met ziel en zaligheid zes jaar leiding gegeven aan het bedrijf dat populaire musicals als \u2018The Lion King\u2019, \u2018Tina\u2019 en \u2018Lazarus\u2019 op de planken bracht. Eigenlijk zou hij in april al stoppen, maar natuurlijk is hij langer gebleven om de eerste klappen van de coronacrisis op te vangen. \u201cIk heb vaak gedacht: is het wel een goede beslissing om te stoppen? Ik zat aan de top van musicalland en dan zeg je uit jezelf: jongens het is mooi geweest. Maar toen ik naar buiten liep, wist ik dat dit het enige juiste besluit was.\u201d", "Het afscheid was trouwens niet zo koud als het nu lijkt, de baas droop niet eenzaam af met een doos vol persoonlijke eigendommen onder zijn arm. Maar in coronatijd zit een receptie er niet in. Verlinde zat precies een week geleden in zijn verbouwde boerderij in Cromvoirt te borrelen voor zijn laptop, in een Zoom-meeting met wel 150 medewerkers. Hij houdt zich strikt aan de coronaregels, ook dit interview vindt op afstand plaats. \u201cDe collega\u2019s hadden allemaal filmpjes opgenomen met mooie woorden waar ik erg ontroerd door was. Daarna kwam er een videoclip waarop alle artiesten stukjes zongen van het nummer \u2018Simply the best\u2019 van Tina Turner.\u201d Er was een nieuwe tekst op gemaakt waarin \u2018trots\u2019 en \u2018apenrots\u2019 op elkaar rijmden. Woorden die zijn tijd als directeur bij Stage Entertainment behoorlijk goed samenvatten.", "Toen zijn eigen musicalbedrijf Albert Verlinde Entertainment zes jaar geleden samenging met Stage Entertainment van Joop van den Ende en Verlinde directeur van de Nederlandse tak werd, moest hij zich vooral gaan richten op de zakelijke kant, de financi\u00ebn, het personeelsbeleid. \u201cIk had nooit een kantoorfunctie gehad, ik begon iets te doen wat atypisch was voor mij. Maar wel meteen in de hoogste divisie, bij een groot internationaal bedrijf. En ik bleek dat ook te kunnen.\u201d Hij kijkt er tevreden op terug, bijvoorbeeld op de introductie van een Ondernemingsraad. \u201cIk vind het belangrijk dat werknemers hun mening kunnen geven.\u201d Maar hij merkte dat zijn hart toch veel meer ligt bij het creatieve proces en daar bleef hij zich ook mee bemoeien. \u201cIk heb nu eenmaal die visie, ik weet hoe iets gemaakt moet worden en door wie.\u201d", "Zijn grote trots werd de David Bowie-musical Lazarus, geregisseerd door Ivo van Hove. \u201cDaarin komt alles samen. Iets durven brengen dat anders is, artistiek, dat mensen misschien in verwarring brengt. Ik heb ervoor geknokt en het publiek heeft het omarmd.\u201d Het legde ook het verschil van inzicht bloot tussen hem en Joop van den Ende, die als adviseur in het bedrijf was aangebleven. Hij zag niet veel in Lazarus. In 2018 verkocht Van den Ende zijn aandelen en verliet hij het bedrijf. Afgelopen zomer noemde hij in een interview de relatie met Verlinde \u2018kil\u2019.", "\u201cIk vond dat zo jammer\u201d, zucht Verlinde. \u201cHet voegde niets toe. Zeker niet in coronatijd, terwijl ik voor het bedrijf aan het knokken was.\u201d Verlinde benadrukt dat hij groot respect heeft voor alles wat Van den Ende bereikt heeft. Maar hij zal niet ontkennen dat er wrijving ontstond over de koers. \u201cHet lastige was dat hij de baas was geweest. Als hij wat zei, gebeurde het. Toen ik binnenkwam veranderde er veel. Ik kan me die frustratie voorstellen. Maar ik was verantwoordelijk als managing director, dus ik moest mijn eigen lijn volgen, doen waarin ik geloof. Als dat dan eigenwijs of solistisch is...\u201d", "Raadslid", "Die eigen koers volgt hij ook nu, door het bedrijf te verlaten. Hij wil weer onafhankelijk en creatief zijn. \u201cIk ben toch meer een ondernemer, ik wil nog zoveel. Mijn functie voelde als een keurslijf. Ik word 60, ik heb vanaf mijn 21ste zo hard gewerkt. Het heeft me prachtige dingen gebracht en ik ben er ook financieel niet slechter van geworden. Ik dacht: waarom zou ik die luxepositie niet gebruiken om andere bronnen in mezelf aan te boren?\u201cIn april had hij willen stoppen, hij zou een maand gaan wandelen in Schotland, in zijn eentje. Lachend: \u201cIk had in de ANWB-winkel mijn parka en wandelschoenen al gekocht.\u201d", "Toen kwam corona en wilde hij het bedrijf niet in zwaar weer achterlaten. Verlinde wierp zich vanaf de eerste lockdown bovendien op als een pleitbezorger voor de cultuursector en belandde behalve aan diverse talkshowtafels ook bij minister Van Engelshoven aan het bureau. \u201cIk zei: het is prachtig dat de gezelschappen en theaters ondersteund worden, maar er moet ook geld komen voor een publiekscampagne zodat mensen weer durven en weer zin hebben om naar het theater te gaan.\u201d Dat geld kwam er, vier ton, waarmee het Nationaal Theater Fonds en Theaterweekend aan de slag kunnen. Verlinde gaat de campagne leiden.", "Lonkt de politiek wellicht? Verlinde werd vorige maand met voorkeursstemmen gekozen in de gemeenteraad van zijn woonplaats, voor de VVD. \u201cIk was lijstduwer, maar vond oprecht dat ik het moest gaan doen toen ik zo veel voorkeursstemmen kreeg. Het was geen gimmick. Vroeger was het heel normaal dat mensen die geslaagd waren in hun carri\u00e8re hun kennis gingen inzetten voor de samenleving en raadslid werden.\u201d Zijn agenda is de komende tijd dus niet helemaal leeg: iedere maandagavond is er fractievergadering. In een interview met de regionale krant opperde hij al van alles over infrastructuur en het plaatselijke theater. Aan opinies heeft hij nooit gebrek, \u201cMaar nee, het is echt geen routekaart naar de landelijke politiek\u201d, lacht hij.", "De roddelkoning", "Hoe zit het eigenlijk met die andere carri\u00e8re, die hij naast de musicals altijd heeft gehad? Nederland kent hem immers ook als de showbizzkenner, of roddelkoning zo u wilt. Momenteel schuift hij twee keer per week aan als deskundige in Shownieuws op SBS6, maar zijn contract loopt in mei af, dus het is onzeker hoe dat verder gaat. Onlangs veroorzaakte hij nog een fikse showbizz-rel toen hij het publiekelijk aan de stok kreeg met Connie Witteman, beter bekend als Vanessa. Ze is toevallig ook zijn buurvrouw in het Amsterdamse appartementencomplex waar hij een pied-\u00e0-terre heeft. Witteman had in een filmpje kritiek geuit op het coronabeleid van premier Rutte en Verlinde reageerde daarop bij Shownieuws, pittig als altijd: hij zou de diva het liefst door het trappenhuis willen trekken. Waarop Witteman een advocaat in de arm wilde nemen wegens bedreiging.", "\u201cHet is alweer helemaal bijgelegd\u201d, zegt Verlinde lachend. \u201cTja, waarom zeg ik dat nou zo op televisie? Ik vind het zelf ook wel eens vermoeiend. Maar dat ontregelende hoort ook een beetje bij mij.\u201d Over dit soort zaken gaat hij nadenken, als hij straks alsnog door de Schotse Hooglanden loopt. Wat wil hij nog wel en wat niet meer? \u201cDe olietanker die Albert heet ben ik langzaam aan het bijsturen.\u201d Dat het theater een grote rol blijft spelen, weet hij zeker. \u201cDaar ligt mijn hart. Maar nee, er zijn geen concrete plannen.\u201d", "Toen hij vorige week, ruim een half jaar later dan gepland, dan toch de deur achter zich dichttrok was dat het juiste moment, zegt hij. Bij Stage Entertainment zijn alle noodverbanden aangelegd om de coronacrisis te kunnen doorstaan. De shows liggen momenteel stil, omdat voor zo weinig publiek niet gespeeld kan worden. \u201cMaar een coronaproof versie van Tina staat klaar en kan van start als er meer mogelijk is, de programmering is rond tot 2022. Mijn werk zit erop. Mijn opvolger kan zijn of haar stempel gaan drukken.\u201d Wie dat zal zijn is nog niet bekend. Heeft hij toch alvast een advies? \u201cNee, je moet in het leven vaarwel durven zeggen\u201d, citeert hij de actrice Fie Carelsen.", "Na die besliste uitspraak realiseert hij zich dat er misschien toch iets is. Toen de Black Lives Matter-discussie speelde heeft hij in het bedrijf bijeenkomsten georganiseerd over discriminatie en die bleken \u2018een eye-opener\u2019. Hij dacht altijd dat het wel snor zat met de diversiteit. \u201cMaar ga je kijken in de techniek of op kantoor, dan denk ik: dit kan beter. Daar zijn we mee aan de slag gegaan.\u201d Ook in de casting valt nog wel wat te verbeteren. \u201cBij de werving voor een nieuwe versie van \u2018The Sound of Music\u2019 hebben we gezegd: het maakt niet uit welke etnische achtergrond je hebt. Ik ga nu weg bij Stage, maar wil wel meegegeven: die kinderen Von Trapp kunnen alle kleuren van de regenboog hebben. Dat is het mooie van theater. Daar kan alles.\u201d", "Lees ook:", "In de TheaterHangaar gaat voor dertig man het licht niet aan", "Spelen voor dertig man? Dat is voor vrije theaterproducenten niet te doen. Zij waarschuwen: \u2018Als wij omvallen, stort de theaterwereld als een kaartenhuis in elkaar\u2019.", "Ook als het mag, gaan niet alle theaters donderdag weer open", "Het is nog even afwachten, maar als premier Rutte dinsdagavond inderdaad aankondigt dat de theaters vanaf donderdag weer open mogen voor een beperkt aantal bezoekers, gaan toch niet overal de deuren weer van het slot. Diverse theaters en schouwburgen blijven langer dicht."], "authors": ["Harmen Van Dijk"], "keywords": ["bijsturen", "verlinde", "van", "heet", "albert", "als", "het", "hij", "die", "zijn", "langzaam", "ik", "olietanker", "een", "niet", "en", "dat", "ben"], "pubDate": "2020-12-05T12:02:00+01:00", "publicationId": "b66cd8e4-4294-3571-bcd7-e490527f1a48"}