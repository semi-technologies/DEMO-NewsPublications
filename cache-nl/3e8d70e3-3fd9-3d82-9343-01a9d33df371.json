{"id": "3e8d70e3-3fd9-3d82-9343-01a9d33df371", "title": "In Promenade werden alle tv-clich\u00e9s stuk voor stuk gefileerd", "url": "https://www.parool.nl/kunst-media/in-promenade-werden-alle-tv-cliches-stuk-voor-stuk-gefileerd~b10fb8cd/", "summary": "Corona, corona, corona.\nMaar voor het ongrijpbare Promenade maakte hij met liefde een uitzondering, uiteraard.\nBij alle fragmenten die langskwamen werd opgemerkt dat dat \u2018hier vlakbij\u2019 is opgenomen.\nEen, een tikje flauw, filmpje over Telegraafjournalisten Wouter de Winther en Wierd Duk (Woutur ut Wyrt) die het nieuws een draai geven.\nAlle tv-clich\u00e9s komen voorbij, stuk voor stuk worden ze gefileerd.", "paragraphs": ["Promenade, maandagavond om 22.00 uur op NPO 3. Beeld NTR", "Het is de tijd van de jaaroverzichten, het een nog schoolser en voorspelbaarder dan het ander. Corona, corona, corona. Terugblikken op 2020: Lips heeft er geen spatje zin in. Maar voor het ongrijpbare Promenade maakte hij met liefde een uitzondering, uiteraard.", "Gastheer Diederik Ebbinge vroeg tijdens de eerste van twee terugblikafleveringen een minuutje stilte voor iedereen die overleden was, aan corona en gewoon. Het kon panellid Henry van Loon niet enorm boeien. Weinig vrouwen, fluisterde hij. Ton Kas: \u201cJa, vrouwen worden ouder.\u201d", "Het schijnt dat er mensen zijn die Promenade vreselijk vinden. Dat nieuws had ook de redactie van het programma bereikt, vandaar dat dubbele overzichtsprogramma. Zondag was het voor de hoogopgeleide mensen die in de stad wonen, maandag worden de laagopgeleiden uit de provincie bediend. Bij alle fragmenten die langskwamen werd opgemerkt dat dat \u2018hier vlakbij\u2019 is opgenomen.", "Het was Promenade ten voeten uit. Van Loon die tijdens een item bevallingstips geeft aan de zwangere Eva Crutzen (\u2018gewoon je kut intrekken\u2019). Het geluid van boze protesten buiten de studio als verwijzing naar de toespraak van premier Rutte. Een, een tikje flauw, filmpje over Telegraafjournalisten Wouter de Winther en Wierd Duk (Woutur ut Wyrt) die het nieuws een draai geven.", "Alle tv-clich\u00e9s komen voorbij, stuk voor stuk worden ze gefileerd. Goed. Scherp. \u201cTon Kas, 2020, jij bent ervaringsdeskundige.\u201d Minister Hugo de Jong, zonder e aan het eind, die geprezen wordt omdat hij doorzette, ook toen de kijkcijfers van de persconferenties in de zomer zo dramatisch terugliepen. Lips snapt eigenlijk niet zo goed dat niet iedereen het leuk vindt.", "De bouwstenen voor 2021, volgens Promenade: Geloof, Hoop en Joost Vullings. Lips houdt zich hieraan vast.", "Reageren? hanlips@parool.nl."], "authors": ["Han Lips"], "keywords": ["stuk", "van", "alle", "voor", "promenade", "en", "een", "gefileerd", "tvclich\u00e9s", "corona", "het", "werden", "worden", "dat", "die"], "pubDate": "2020-12-28T08:52:27Z", "publicationId": "a3002aeb-6d5a-3894-adcb-0212effbc567"}