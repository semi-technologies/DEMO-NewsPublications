{"id": "93b99b9a-9cdb-34a2-a454-027f5bbbabcb", "title": "Frans Klein (NPO) gekozen tot Omroepman van het jaar. Lof voor \u2018gewaagd\u2019 format Op1", "url": "https://volkskrant.nl/cultuur-media/frans-klein-npo-gekozen-tot-omroepman-van-het-jaar-lof-voor-gewaagd-format-op1~bb663947/", "summary": "Het is de dertigste keer dat mediavakblad Broadcoast Magazine de Omroepman of - vrouw van het jaar kiest.\nVolgens de jury heeft de NPO zich in dit coronajaar opnieuw bewezen als \u2018degelijk en betrouwbaar baken\u2019, met aandacht voor de waan van de dag en achtergronden van het nieuws.\nDat is mede te danken aan Frans Klein (55), die eindverantwoordelijk is voor het programma-aanbod op tv, on demand en online.\nDe directeur video krijgt onder meer complimenten voor het gedurfde, sceptisch ontvangen format van talkshow Op1, die elke werkdag wordt gepresenteerd door een ander duo.\nIn een interview met het vakblad zegt Klein dat de NPO door corona enorm veel kansen heeft gekregen \u2018om te tonen wat de publieke omroep waard is\u2019.", "paragraphs": ["Frans Klein. Beeld ANP", "De wisselbeker is, vanwege de coronamaatregelen, in kleine kring uitgereikt. Het is de dertigste keer dat mediavakblad Broadcoast Magazine de Omroepman of - vrouw van het jaar kiest. Volgens de jury heeft de NPO zich in dit coronajaar opnieuw bewezen als \u2018degelijk en betrouwbaar baken\u2019, met aandacht voor de waan van de dag en achtergronden van het nieuws. Dat is mede te danken aan Frans Klein (55), die eindverantwoordelijk is voor het programma-aanbod op tv, on demand en online.", "De directeur video krijgt onder meer complimenten voor het gedurfde, sceptisch ontvangen format van talkshow Op1, die elke werkdag wordt gepresenteerd door een ander duo. \u2018Die gewaagde opzet is een doorslaand succes gebleken\u2019, stelt de jury.", "In een interview met het vakblad zegt Klein dat de NPO door corona enorm veel kansen heeft gekregen \u2018om te tonen wat de publieke omroep waard is\u2019. Dat hij in tegenstelling tot veel anderen geen verleden heeft als programmamaker en niet uit een welgesteld gezin komt, zou je volgens hem als een voordeel kunnen zien.", "\u2018Ik kom voort uit een arbeidersgezin, met ouders die zijn gevlucht uit Indonesi\u00eb. In dat opzicht geloof ik wel dat ik iets meer connectie met en intu\u00eftie heb voor ook andere groepen in de samenleving.\u2019", "Klein kreeg de prijs van de Omroepman van 2019, Jeroen Pauw. Eerdere winnaars zijn onder anderen Paul Witteman, John de Mol, Floortje Dessing, Beau van Ervens Dorens en Eva Jinek."], "authors": ["Menno Van Dongen"], "keywords": ["van", "omroepman", "klein", "dat", "die", "uit", "een", "en", "npo", "tot", "voor", "jaar", "met", "lof", "het", "op1"], "pubDate": "2020-12-07T16:04:10Z", "publicationId": "1a359314-37ee-33a8-8de7-301d3eb2ed28"}