{"id": "75ba1d85-861a-3e01-b317-5db34cdbfbd3", "title": "\u2018De herinneringen van tot slaaf gemaakten leven voort in mijn botten\u2019", "url": "https://volkskrant.nl/mensen/de-herinneringen-van-tot-slaaf-gemaakten-leven-voort-in-mijn-botten~b7aa22f8/", "summary": "Beeld Els ZweerinkOud-nieuwslezeres van het NOS Journaal en de Wereldomroep Noraly Beyer (74) is al veertig jaar abonnee van de Volkskrant en leest ook het Magazine graag.\nHet gaat over een oude slaaf die op een dag besluit te vluchten, wetende dat hij zal worden opgejaagd door een bloedhond.\nIk ben een nazaat van tot slaaf gemaakten, hun herinneringen leven voort in mijn botten en ontroeren mij.\u2019MuziekNina SimoneBeeld Getty Images\u2018Ik vind veel muziek mooi, van Afrikaanse muziek tot Mexicaanse smartlappen.\nIk ben dol op de zon en de warmte en ik hou ook van Surinaams eten, vooral van pom en pastei.\u2019HobbyTuinieren\u2018De tuin achter mijn huis lijkt op een grote zakdoek.\nEr passen precies twee bomen in, een pruimenboom en een Japanse esdoorn.", "paragraphs": ["Beeld Els Zweerink", "Oud-nieuwslezeres van het NOS Journaal en de Wereldomroep Noraly Beyer (74) is al veertig jaar abonnee van de Volkskrant en leest ook het Magazine graag. Favorieten? Het interview, de foto\u2019s en de rubriek Lust & Liefde. Beyer heeft net een herdenkingspublicatie over de decembermoorden in Suriname afgerond, met daarin herinneringen van nabestaanden aan die periode. \u2018Ik vind het belangrijk om aan jonge mensen te laten weten wat er destijds is gebeurd in Suriname.\u2019", "Boek", "De oude slaaf en de bloedhond van Patrick Chamoiseau", "\u2018Een boek met een bijzondere betekenis voor mij. Het gaat over een oude slaaf die op een dag besluit te vluchten, wetende dat hij zal worden opgejaagd door een bloedhond. Op zijn vlucht hervindt de man het gevoel om een mens te zijn dat in vrijheid kan leven. Heel mooi beschreven. Ik ben een nazaat van tot slaaf gemaakten, hun herinneringen leven voort in mijn botten en ontroeren mij.\u2019", "Muziek", "Nina Simone", "Beeld Getty Images", "\u2018Ik vind veel muziek mooi, van Afrikaanse muziek tot Mexicaanse smartlappen. Ik luister de laatste tijd vaak naar Nina Simone. Het nummer I wish I knew how it would feel to be free raakt rechtstreeks vanuit haar ziel de mijne. Het vertelt de geschiedenis van hoop, verlangen en verdriet.\u2019", "Toneel", "Shakespeare", "\u2018Ik vind Shakespeares stukken prachtig. Mijn favoriet is Othello, het laat zien hoeveel moeite mensen in zijn tijd al hadden met iemand met een andere huidskleur. Onderhuids voel je de spanning tussen een zwart persoon die meer macht heeft dan de witte persoon. Wij mensen denken altijd dat de ander anders is, terwijl we eigenlijk allemaal hetzelfde zijn. Gelukkig wordt Othello nu niet meer door een witte acteur gespeeld die zich zwart schminkt.\u2019", "Het duizendste Volkskrant Magazine is verschenen. Scroll, swipe en klik door die 1000 magazines en zie hoe vaak er een VVD\u2019er op de cover stond. Hoe vaak een hond. Op welke covers we kozen voor naakt, welke fotograaf hofleverancier was en hoeveel Anton Corbijn er afleverde.", "Plek", "Suriname", "\u2018Ik hou van Suriname, het is een prachtig land. Holland is ook mooi, maar ik ben een tropenkind. Ik ben dol op de zon en de warmte en ik hou ook van Surinaams eten, vooral van pom en pastei.\u2019", "Hobby", "Tuinieren", "\u2018De tuin achter mijn huis lijkt op een grote zakdoek. Er passen precies twee bomen in, een pruimenboom en een Japanse esdoorn. Daartussen heb ik een hangmat en voor de rest heb ik allemaal bloemen, zoals hortensia\u2019s, zomerbloemen en ook rozen die in de winter bloeien. Ik vecht wel altijd met de slakken. Mijn kleindochter wil dat ik ze bewaar, maar ik probeer er juist vanaf te komen.\u2019", "Documentaire", "In Vitro", "\u2018Op de Bi\u00ebnnale in Veneti\u00eb zag ik de prachtig gemaakte documentaire In Vitro (2019) van Larissa Sansour. In die film praten een moeder en dochter over de waarde van herinneringen wanneer de wereld waarin je leeft vergaat. Ik herken mij in die dialoog. De oudere generatie moet de geschiedenis doorgeven aan de jongeren, de waarde van herinneringen.\u2019", "Film", "O Amor Natural", "\u2018Liefdesgedichten van de Braziliaan Carlos Drummond de Andrade, schitterend verfilmd door Heddy Honigmann. Ze vroeg oudere Brazilianen om die gedichten voor te lezen. Meerdere keren bekroond en terecht. \u2018Liefde \u2013 want dit is het ene woord \u2013 moge mijn vers beginnen en omgeven\u2019.\u2019"], "authors": ["Zo\u00eb Spaaij"], "keywords": ["tot", "van", "herinneringen", "botten", "het", "op", "slaaf", "die", "met", "ik", "gemaakten", "mijn", "een", "en", "te", "leven", "voort"], "pubDate": "2020-11-05T15:00:00+01:00", "publicationId": "1a359314-37ee-33a8-8de7-301d3eb2ed28"}