{"id": "62cda4bd-9912-3cff-b3e3-7769612a1361", "title": "Getest: hoe bevalt de nieuwe Chromecast?", "url": "https://www.rtlnieuws.nl/tech/artikel/5199699/nieuwe-chromecast-google-tv-2020-nederland", "summary": "De nieuwe Chromecast is namelijk ook te bedienen met een afstandsbediening en daarmee is het niet meer het doorgeefluik wat de oude Chromecast is.\nHij ondersteunt 4K HDR-video\u2019s bij 60 fps, dat is vergelijkbaar met de Chromecast Ultra, maar daar krijg je niet dat Google TV-besturingssysteem bij.\nMaar nu ik er wat langer mee gespeeld heb, snap ik dat het wat gecompliceerder is dan even het hokje \u2018Nederland\u2019 aanvinken.\nWil je geen half-af product zonder vrijheid op je thuisscherm, dan raad ik je de Mi Box S aan.\nOverweeg je om een Chromecast Ultra onder de kerstboom te leggen, doe dit dan niet en ga voor de nieuwe Chromecast met Google TV.", "paragraphs": ["Kijk de video en laat een reactie achter.", "Een van mijn favoriete gadgets heeft een flinke update gekregen. Sinds 2013 heeft de Chromecast van Google zich in een paar generaties ontwikkeld als d\u00e9 mediaspeler voor tv\u2019s en andere beeldschermen. Het was de eerste HDMI-stick die streamen van je telefoon naar tv echt makkelijk maakte. Met de nieuwste generatie wil Google daar een flinke schep bovenop doen: de Chromecast met Google TV.", "Google TV is een variant op Android TV, waarbij Google een grote belofte doet: geen gewissel meer tussen apps, alleen maar kijken. Het belooft dus dat het verschillende streamingdiensten en aangekochte films en series in \u00e9\u00e9n overzicht staan.", "Verschillen", "Het is eigenlijk best vreemd dat de 2020-Chromecast dezelfde naam draagt als de vorige Chromecast. Want de afstandsbediening zorgt ervoor dat ze niet meer op elkaar lijken. De nieuwe Chromecast is namelijk ook te bedienen met een afstandsbediening en daarmee is het niet meer het doorgeefluik wat de oude Chromecast is. Met die laatste heb je per se je telefoon of laptop nodig om iets aan te zetten. Dat kan nog steeds met de nieuwe Chromecast, maar het hoeft niet meer.", "Het besturingssysteem Google TV laat je door alle beschikbare Android-tv-apps bladeren met de afstandsbediening, je kan zoeken met spraak of met de afstandsbediening en je klikt iets aan zonder moeite. Daarmee is de Chromecast gelijk geworden aan de Amazon Fire TV Stick, Apple TV en de Mi Box S van Xiaomi. Ik vind dat heel fijn, niet w\u00e9\u00e9r iets op je telefoon waardoor je toch in je WhatsApp verzeild raakt en alweer vergeten bent wat je wilde gaan doen.", "Hij ondersteunt 4K HDR-video\u2019s bij 60 fps, dat is vergelijkbaar met de Chromecast Ultra, maar daar krijg je niet dat Google TV-besturingssysteem bij. Je krijgt dus meer mogelijkheden, voor minder geld. Tenminste als je er eentje mag kopen.", "Niet in Nederland", "De nieuwe Chromecast is namelijk niet in Nederland te koop. In Duitsland en Frankrijk kost de Chromecast 69,99 euro. Daarmee is hij dus goedkoper dan de Chromecast Ultra in Nederland, die 79 euro kost. Die Ultra is dan ook niet meer verkrijgbaar in Duitsland, want niemand wil natuurlijk meer betalen voor minder.", "Er zijn allerlei manieren om de nieuwe Chromecast in Nederland te bestellen. Zelf heb ik \u2018m uit Amerika, via tussenbedrijf BigAppleBuddy. Binnen een paar dagen was ie er, maar je betaalt wel ongeveer 120 dollar, oftewel iets meer dan 100 euro. Voor dat geld vind je de Chromecasts ook op Marktplaats van handelaren die even de grens over zijn gegaan. Ook een optie is bestellen via een webshop in Frankrijk of Duitsland. Zo makkelijk is dat nog niet, aangezien veel webshops niet in Nederland bezorgen, maar bij het Franse Fnac ben je voor 75 euro klaar, inclusief verzendkosten.", "In eerste instantie was ik erg gefrustreerd dat de Google de Chromecast niet gewoon even in Nederland in de verkoop heeft gegooid. De nieuwe Chromecast werkt volledig in het Nederlands, zonder slordige vertalingen en met alle apps die je wil hebben. NLZiet, NPO Plus, Videoland, ZiggoGo, je vindt ze allemaal en ze werken zonder problemen. Sowieso is het aanbod van Google zo\u2019n beetje het meest compleet dat ik ooit heb gezien: ik heb nog geen grote streamingdienst gevonden die er niet opstaat.", "Maar nu ik er wat langer mee gespeeld heb, snap ik dat het wat gecompliceerder is dan even het hokje \u2018Nederland\u2019 aanvinken. En dan kom ik terug bij de ambitie van Google TV: het wil in \u00e9\u00e9n lijst alle films en series weergeven waar jij op dat moment behoefte aan hebt. Je moet dus niet eerst naar Prime, of Netflix, of YouTube, maar alles staat kriskras door elkaar, op een rijtje.", "Om dat goed te kunnen doen, moet je ook verstand hebben van alle content die beschikbaar is. Oftewel; Google moet om Nederlandse apps aan te sluiten weten wat voor content erop staat. Daar heeft het natuurlijk algoritmes voor om dit allemaal in te lezen, maar het was blijkbaar te veel moeite om voor Nederland dat nu al te doen.", "Ergernis", "Het zorgt ervoor dat de Nederlandse ervaring nu anders is dan de Engelse en de Duitse. Je hebt geen \u2018For You\u2019-pagina in de navigatiebalk en ook geen splitsing tussen films en series, maar alleen Jouw Apps en Bibliotheek. Niet alle aanbevelingen in \u00e9\u00e9n lijst, dus, maar een opsomming van de apps.", "Dat zorgt direct weer voor meer frustratie: je kan de homepagina niet aanpassen. Dus je moet het doen met Google\u2019s algemene aanbevelingen. Bij mij staat nog steeds de Google Play Movies-app bovenaan, terwijl ik daar zo goed als nooit iets mee doe. Google trekt hier zijn eigen dienst dus voor maar weghalen kan niet. Dan heb je bij een Fire TV of Mi Box S veel meer mogelijkheden.", "Verder merk je dat het zoeken via spraak ook totaal niet aangepast is voor Nederlands. Nederlands zoeken werkt echt waar-de-loos. Hij weet echt niks en je krijgt nooit wat je wil. Vrijwel altijd komt hij met een lijst met YouTube-filmpjes die je allemaal niet wil. En weer is YouTube een Google-dienst, dus dat lijkt me niet helemaal netjes. Ook doorzoekt hij maar een paar apps; de Nederlandse apps van Ziggo, NLZiet en Videoland werken niet.", "In het Engels gaat het een stuk beter. Zoek ik op: 'find Sean Connery movies', dan krijg ik keurig een lijstje, en klik ik er dan eentje aan, dan ziet ie meteen waar ik een abonnement voor heb of hoe ik het kan zien.", "Conclusie", "De Chromecast met Google TV kan nog zoveel beter worden als ie 'echt' naar Nederland komt. Loont het nu al om hem via de omweg te bestellen? Wil je geen half-af product zonder vrijheid op je thuisscherm, dan raad ik je de Mi Box S aan. Doet ongeveer hetzelfde, zoekt even slecht, maar is goedkoper en wel gewoon verkrijgbaar.", "Overweeg je om een Chromecast Ultra onder de kerstboom te leggen, doe dit dan niet en ga voor de nieuwe Chromecast met Google TV. Dezelfde beeldkwaliteit voor minder geld \u00e9n je krijgt er meer voor. En dan maar hopen dat die Nederlandse update snel komt. Google laat aan ons weten dat 'het niks kan laten weten', dus dat kan nog wel even duren.", "Bram van Dijk, presentator Bright"], "authors": [], "keywords": ["hoe", "getest", "het", "chromecast", "nieuwe", "met", "ik", "bevalt", "een", "je", "en", "dat", "niet", "voor"], "pubDate": "2020-11-29T17:00:00+01:00", "publicationId": "ce2257c9-a2d2-3c8b-975a-6872cbf4036a"}