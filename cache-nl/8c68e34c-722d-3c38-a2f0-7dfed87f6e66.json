{"id": "8c68e34c-722d-3c38-a2f0-7dfed87f6e66", "title": "In grappig en fris Booksmart zijn de tienermeisjes om van te houden \u2605\u2605\u2605\u2605\u2606", "url": "https://volkskrant.nl/cultuur-media/in-grappig-en-fris-booksmart-zijn-de-tienermeisjes-om-van-te-houden~b61ede9d/", "summary": "Maar de masturbatiegrappen over tienermeisjes mogen in Booksmart wel de normaalste zaak van de wereld lijken - in films zijn ze nog tamelijk revolutionair.\nEn dat geldt voor meer: van feminisme, homoseksualiteit en diversiteit wordt - heel fijn - nu eens g\u00e9\u00e9n punt gemaakt.\nHet zijn simpelweg dingen die deel uitmaken van het leven van deze tieners.\nHet is een feest om actrices Beanie Feldstein en Kaitlyn Dever met elkaar te zien dollen en ze zijn zo\u2019n beetje de meest geloofwaardige vriendinnen die er zijn.\nVan de \u2018slet\u2019 tot de \u2018hunk\u2019: makkelijke types worden personages om van te houden, inclusief al hun onhebbelijkheden.", "paragraphs": ["Beeld Annapurna Pictures", "Terwijl de laatstejaars op hun laatste dag een pandemonium aanrichten op de middelbare school, is er \u00e9\u00e9n die in slowmotion, verstijfd door de neerdalende confetti loopt. Molly\u2019s wereldbeeld is aan gruzelementen geslagen. Het meisje dat zichzelf vol overgave als nerd had geprofileerd, dacht altijd dat zij de zaken beter voor elkaar had dan haar feestende losbollen van klasgenoten. In tegenstelling tot die losers zou zij w\u00e9l een stralende, succesvolle toekomst tegemoet gaan.", "Maar ze is er net achter gekomen dat haar klasgenoten een leuke tijd hadden \u00e9n stuk voor stuk ook zijn aangenomen op de beste universiteiten. Of, zoals ze later verontwaardigd aan haar al even serieuze vriendin Amy uitlegt: \u2019We hadden helemaal niet hoeven kiezen!\u2019", "Als Molly en Amy vervolgens proberen om in \u00e9\u00e9n avond vier jaar aan plezier in te halen en ze op zoek gaan naar het eindfeestje der eindfeestjes, lijkt Booksmart op een standaard highschool-komedie. Scheut Dazed and Confused, beetje Ferris Bueller\u2019s Day Off, snufje Clueless, enzovoorts. \u2018Superbad voor meisjes\u2019, zo wordt de film vaak omschreven, vanwege de platte en/of vieze humor.", "Maar de masturbatiegrappen over tienermeisjes mogen in Booksmart wel de normaalste zaak van de wereld lijken - in films zijn ze nog tamelijk revolutionair. En dat geldt voor meer: van feminisme, homoseksualiteit en diversiteit wordt - heel fijn - nu eens g\u00e9\u00e9n punt gemaakt. Het zijn simpelweg dingen die deel uitmaken van het leven van deze tieners. De film legt zo met een prettige nonchalance de tijdgeest bloot.", "Daarbij is het script, geschreven door vier vrouwelijke scenaristen, ook gewoon verdomd grappig en fris, en de als regisseur debuterende actrice Olivia Wilde weet hier en daar het genre nog een nieuwe twist te geven - een drugstripsc\u00e8ne met barbiepoppen, gemaakt door de animatiestudio achter BoJack Horseman bijvoorbeeld, heeft alles in zich om een instant klassieker te worden.", "Booksmart maakt - onder meer - korte metten met de hardnekkige filmmythe dat tienermeisjes uiteindelijk altijd elkaars concurrenten zijn of elkaar stiekem onderuit proberen te schoffelen. Het is een feest om actrices Beanie Feldstein en Kaitlyn Dever met elkaar te zien dollen en ze zijn zo\u2019n beetje de meest geloofwaardige vriendinnen die er zijn. Sowieso maken de meiden onderdeel uit van een opmerkelijk Queen Bee/Bully-loze wereld. Tot in de bijrollen wordt elk personage met compassie opgevoerd: niemand is de makkelijke punchline van een grap, niemand wordt gestraft voor zijn vooroordelen. Van de \u2018slet\u2019 tot de \u2018hunk\u2019: makkelijke types worden personages om van te houden, inclusief al hun onhebbelijkheden. Knap: zo laat Booksmart in nog geen twee uur precies zien wat de belangrijkste les van de middelbare school is.", "Booksmart Komedie \u2605\u2605\u2605\u2605\u2606 Regie Olivia Wilde Met Beanie Feldstein, Kaitlyn Dever, Skyler Gisondo 105 minuten; in 67 zalen"], "authors": ["Floortje Smit"], "keywords": ["van", "het", "op", "tienermeisjes", "zijn", "fris", "met", "grappig", "een", "ze", "om", "te", "en", "houden", "booksmart", "voor"], "pubDate": "2019-06-26T17:29:00+02:00", "publicationId": "1a359314-37ee-33a8-8de7-301d3eb2ed28"}