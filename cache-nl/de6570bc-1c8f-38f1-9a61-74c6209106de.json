{"id": "de6570bc-1c8f-38f1-9a61-74c6209106de", "title": "Carina Vinke: bekroonde zangeres die haar mond moet houden", "url": "https://www.dvhn.nl/cultuur/Carina-Vinke-bekroonde-zangeres-die-haar-mond-moet-houden-26343724.html", "summary": "Carina Vinke wist dat ze de Cultuurprijs Emmen zou ontvangen, maar mocht niets over haar bekroning vertellen.\nDrie dagen eerder, op 28 december, had ze het nieuws vernomen toen cultuurwethouder Robert Kleine zich met een cameravrouw aan haar deur meldde.\nHet is een erkenning die er misschien aan kan bijdragen dat er nieuwe deuren opengaan.\nZingen in aanwezigheid van publiek is aangemerkt als een van de meest gevaarlijke bezigheden in coronatijd.\n,,Dat ik als jonge veertiger met opgroeiende kinderen helemaal geen steun kan ontvangen omdat ik getrouwd ben, vind ik raar\u201d, zegt ze.", "paragraphs": ["Alt-mezzo zangeres Carina Vinke ontving een week geleden de Cultuurprijs van Emmen. Een opsteker na een desastreus jaar.", "Een zangeres die stil moet blijven. Carina Vinke wist dat ze de Cultuurprijs Emmen zou ontvangen, maar mocht niets over haar bekroning vertellen. Deze zou op 2 januari via een televisie-uitzending bekend worden gemaakt.", "Drie dagen eerder, op 28 december, had ze het nieuws vernomen toen cultuurwethouder Robert Kleine zich met een cameravrouw aan haar deur meldde. Kleine hield een toespraakje. Vinke kreeg een cheque overhandigd. Het bijbehorende kunstwerk werd op haar stoep gezet.", "Het juryrapport bleek uit \u00e9\u00e9n regel te bestaan: \u2018De jury nomineert Carina Vinke voor haar internationale zangcarri\u00e8re en haar inzet om de zangkunst in de eigen regio op een hoger peil te brengen.\u2019 Het bijzondere van haar stem, die goudgerand en lager is dan die van de meeste zangeressen, en haar inzet onder meer als docente en dirigent, mogen anderen erbij denken.", "Nieuwe deuren open", "Ze voelt zich gezien, dat is wat telt. ,, Ik zing al dertig jaar en heb het idee dat mensen daar nu pas achter komen. Het is een erkenning die er misschien aan kan bijdragen dat er nieuwe deuren opengaan. Het zou mooi zijn als ik door deze prijs meer teweeg kan brengen.\u201d Nuchter: ,,Je zingt niet voor de prijzen of de lof van critici. Als dat er niet is, ga ik ook door.\u201d", "Gevraagd naar haar oeuvre begint Vinke (1980) over de componist Gustav Mahler: ,,Ik heb tussen 2008 en 2018 alle stukken mogen zingen die hij voor een alt-mezzo stem heeft geschreven. Dat kunnen maar weinigen zeggen.\u201d", "Eigen idioom", "Wat ze zelf minstens zo bijzonder vindt, is dat zo\u2019n twintig componisten speciaal voor h\u00e1\u00e1r muziek hebben geschreven. ,,Er bestaat dus een heel idioom voor mijn stem\u201d, zegt ze. ,,Dat beschouw ik ook als een deel van mijn oeuvre. Dat zou er niet zijn als ik er niet was.\u201d", "De Cultuurprijs werd haar toegekend aan het eind van een desastreus jaar waarin nagenoeg al haar werkzaamheden en inkomsten zijn weggevallen. Zingen in aanwezigheid van publiek is aangemerkt als een van de meest gevaarlijke bezigheden in coronatijd.", ",,Er zijn 1,7 miljoen mensen in Nederland die in koorverband zingen. Voor zover nu bekend, zijn er drie koren met veel coronagevallen\u201d, reageert Vinke. ,,Het blijkt moeilijk vast te stellen of zingen inderdaad gevaarlijker is dan, zeg, een schreeuwende trainer in een sporthal. Ik wil de maatregelen niet bagatelliseren, maar er is nog veel onduidelijk.\u201d", "Overbruggingssteun", "Het afgelopen jaar is ze zo\u2019n vijftig concerten misgelopen. Ze zit nu tien maanden zonder werk. ,,Inmiddels kijk ik om naar iets anders, maar dat heeft nog niets opgeleverd. Daarnaast denk ik over projecten die ik altijd al wilde uitvoeren, niet alleen voor mijzelf, maar ook voor anderen.\u201d", "Drie maanden steun voor overbrugging kreeg Vinke, Tozo. Daarna hield de hulp uit Den Haag voor haar op. ,,Dat ik als jonge veertiger met opgroeiende kinderen helemaal geen steun kan ontvangen omdat ik getrouwd ben, vind ik raar\u201d, zegt ze. ,,Ik zou graag als individu worden gezien. Ik kan de papieren van de afgelopen jaren er zo bij pakken. Mijn bedrijf loopt net zo goed inkomsten mis.\u201d", "Je moet door", "Collega\u2019s zonder partner worden wel langer gesteund, tot bijstandsniveau. ,,We wonen in een rijk land, maar het idee dat we in Nederland solidair en gelijk zijn, daar ben ik anders naar gaan kijken. Nu denk ik: als je pech hebt in dit land, heb je echt dikke pech en kun je het schudden.\u201d", "Gevraagd hoe ze de frustratie het hoofd probeert te bieden, zegt Vinke dat ze meer is dan alleen zangeres. Ze vertelt over contact met familie, vrienden en collega\u2019s. ,,We delen, dat is prettig en steunend. En mijn karakter zegt: je moet door. Dat is een geluk. Ik ken ook mensen die er aan onderdoor gaan. Ik denk eraan dat dit allemaal weer voorbijgaat. En dan is er ook voor mij weer werk. Daar ben ik van overtuigd.\u201d"], "authors": ["Joep Van Ruiten"], "keywords": ["carina", "ik", "moet", "er", "het", "van", "vinke", "voor", "en", "zangeres", "een", "ze", "houden", "dat", "mond", "haar", "bekroonde", "die"], "pubDate": null, "publicationId": "bb59becc-5bf6-3c6d-8cdd-d41716890d16"}