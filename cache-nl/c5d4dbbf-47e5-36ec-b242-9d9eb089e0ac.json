{"id": "c5d4dbbf-47e5-36ec-b242-9d9eb089e0ac", "title": "Caf\u00e9 Brecht is tijdelijk omgetoverd tot Duitse kerstmarkt", "url": "https://www.parool.nl/ps/cafe-brecht-is-tijdelijk-omgetoverd-tot-duitse-kerstmarkt~b9f2bdbe/", "summary": "Eerst wilden we ons tot het eind van de kerstvakantie richten op Brecht\u2019s Mini Weihnachtsmarkt, een Duitse kerstmarkt in ons caf\u00e9.\nWe verkopen er flessen gl\u00fchwein en Duitse bieren, waarvan ik het merendeel zelf heb gehaald bij Duitse handelaren en brouwerijen.\n\u201cWe wilden de Weihnachtsmarkt voortzetten \u2013 mijn vriendin en ik gaan elk jaar naar Duitsland en kennen die traditie goed.\nIn augustus ben ik weer vader geworden, dus als ik niet werk, ben ik zoet met mijn kinderen.\n\u201cEen midweekje Duitsland plannen om op een terras bij een kleine brouwerij een biertje te drinken.", "paragraphs": ["Beeld Jakob Van Vliet", "Wat betekent de lockdown voor uw zaak?", "\u201cDat we 10 procent van onze normale omzet draaien. Toen we het caf\u00e9 moesten sluiten, zijn we opengegaan als winkel waar we Duits bier verkopen. In de eerste lockdown liep dat heel matig. Maar we zagen het steeds drukker worden, het kreeg meer bekendheid. Nu loopt het beter.\u201d", "Hoe gaat de komende tijd eruitzien?", "\u201cIk denk dat wij open mogen blijven. Eerst wilden we ons tot het eind van de kerstvakantie richten op Brecht\u2019s Mini Weihnachtsmarkt, een Duitse kerstmarkt in ons caf\u00e9. We verkopen er flessen gl\u00fchwein en Duitse bieren, waarvan ik het merendeel zelf heb gehaald bij Duitse handelaren en brouwerijen. Ook hebben we eten zoals bretzels, lebkuchen en Aachener printen. Maar we lazen dat alles nu zo sober mogelijk moet zijn, dus de kerstversiering halen we weg. En als we uiteindelijk toch dicht moeten, kunnen mensen nog steeds bij het caf\u00e9 en online bestellen en producten afhalen of laten bezorgen.\u201d", "Heeft u nog creatieve inzichten \u00adgekregen door de situatie?", "\u201cWe wilden de Weihnachtsmarkt voortzetten \u2013 mijn vriendin en ik gaan elk jaar naar Duitsland en kennen die traditie goed. Ook gaan we na kerst alcoholvrije Duitse bieren verkopen, in het kader van Dry January.\u201d", "Hoe houdt u de moed erin?", "\u201cZakelijk is het weleens lastig, persoonlijk niet echt. In augustus ben ik weer vader geworden, dus als ik niet werk, ben ik zoet met mijn kinderen. Dan heb ik geen tijd om na te denken. En in de winkel komen de mensen binnen met een grote glimlach.\u201d", "Wat is het eerste wat u gaat doen als de boel weer wordt versoepeld?", "\u201cEen midweekje Duitsland plannen om op een terras bij een kleine brouwerij een biertje te drinken. Even de stad uit lijkt me heerlijk; normaliter ga ik geregeld naar Duitsland om inspiratie op te doen. Daarbij gaat het caf\u00e9 weer open. Ik hoop dat rond het EK alles weer normaal is. Dan zenden we Duitsland uit op groot scherm, dat is altijd feest.\u201d"], "authors": ["Bjarn Van Den Berg"], "keywords": ["tot", "brecht", "ik", "van", "omgetoverd", "caf\u00e9", "duitsland", "tijdelijk", "kerstmarkt", "en", "een", "weer", "duitse", "op", "het", "dat"], "pubDate": "2020-12-18T09:59:48Z", "publicationId": "a3002aeb-6d5a-3894-adcb-0212effbc567"}