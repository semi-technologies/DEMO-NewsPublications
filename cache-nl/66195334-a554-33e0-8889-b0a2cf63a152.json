{"id": "66195334-a554-33e0-8889-b0a2cf63a152", "title": "Zes korte films uit Purmerend, met lef en een koerier", "url": "https://www.parool.nl/kunst-media/zes-korte-films-uit-purmerend-met-lef-en-een-koerier~b76fc080/", "summary": "Beeld uit May, de korte film uit de serie Onze straat die op 5 februari wordt uitgezonden op NPO 3.\nHet resultaat: zes films die sterk verschillen in stijl, cast, verhaallijn en kwaliteit, maar die allemaal het lef en de gretigheid van de voornamelijk jonge makers tonen.\nDat resulteerde vorig jaar in Centraal: een serie van zes films die alle begonnen en eindigden op Rotterdam Centraal.\nDit jaar is daarom gekozen voor een wat minder uitgesproken locatie: een straat in Purmerend.\n\u201cHet is lang genoeg voor een goede verhaallijn met plot, om personages diepte te geven en om een sfeer neer te zetten.", "paragraphs": ["Beeld uit May, de korte film uit de serie Onze straat die op 5 februari wordt uitgezonden op NPO 3. Beeld NTR", "De opdracht waarmee de filmmakers op pad werden gestuurd was overzichtelijk: het verhaal moest zich afspelen in een straat in Purmerend en er moest een pakketbezorger in figureren, voor de rest kregen ze carte blanche. Het resultaat: zes films die sterk verschillen in stijl, cast, verhaallijn en kwaliteit, maar die allemaal het lef en de gretigheid van de voornamelijk jonge makers tonen.", "Onze straat \u2013 een samenwerking tussen NTR, BNNVara en VPRO, NPO-fonds, Nederlands Filmfonds en het CoBO-fonds \u2013 is een vervolg op One night stand, de serie korte en op zichzelf staande televisiefilms die sinds 2004 jaarlijks werden gemaakt. Vorig jaar werd besloten de naam en de opzet te wijzigen, om meer lijn in de films te cre\u00ebren.", "\u201cWe zijn toen op zoek gegaan naar een manier om samenhang in de serie te brengen, zonder concessies te doen aan de eigenheid van de films,\u201d zegt Marina Blok, hoofd drama bij de NTR. Dat resulteerde vorig jaar in Centraal: een serie van zes films die alle begonnen en eindigden op Rotterdam Centraal.", "Losse verhalen", "De makers vonden dat volgens Blok niet ideaal. Niet alleen was het in praktijk lastig om op zo\u2019n drukke plek op te nemen, maar ook omdat het hen te veel in hun vrijheid beperkte. Dit jaar is daarom gekozen voor een wat minder uitgesproken locatie: een straat in Purmerend. En in elke film is een klein rolletje weggelegd voor dezelfde koerier. \u201cWe hebben nog getwijfeld of we de rol van de bezorger in de films niet groter konden maken, maar dat werd te ingewikkeld.\u201d", "En dus vormen de zes films, die vanaf vanavond zes weken lang op vrijdag op NPO3 zijn te zien, geen moza\u00efekvertelling, maar zijn ze allemaal los van elkaar te bekijken. Ze duren maximaal vijftig minuten, wat volgens Blok een ideale lengte is. \u201cHet is lang genoeg voor een goede verhaallijn met plot, om personages diepte te geven en om een sfeer neer te zetten. Maar ook kijkers vinden het fijn om in minder dan een uur een goede film te zien. Dat verklaart mogelijk ook waarom de korte film sowieso aan populariteit wint, ook op internationale filmfestivals. En wellicht sluiten korte films ook wel beter aan bij de tijdgeest, waarin de aandachtsspanne almaar korter lijkt te worden.\u201d", "Ongeveer zestig makers hebben zich anderhalf jaar geleden gemeld met de ambitie een film te maken. Uit hun midden werden er aanvankelijk twaalf geselecteerd, van wie er uiteindelijk zes aan de slag mochten.", "Vanavond is de film Krassen te zien, van regisseur Hyo Soon Kaag, over een verlegen vrouw die in het museum waar ze werkt een vriendschap ontwikkelt met een extraverte collega. Een hoogtepunt in de reeks is Neontetra (29 januari te zien) van Emiel Sandtke, met een ijzersterk acterende Walt Klink, die de rol speelt van een jongen die voor zijn zieke vader moet zorgen. Ook May (5 februari), met de Vlaamse acteur Valentijn Dhaenens als een huurmoordenaar die niet kan praten, is cinematografisch een knap staaltje.", "Sprinplank voor talent", "Blok: \u201cHet bijzondere aan de reeks films die de laatste zestien jaar zijn gemaakt, is dat jonge filmmakers kansen krijgen en niet op safe hoeven spelen. Dat zie je ook terug in de casting: naast bekende acteurs \u2013 onder wie dit jaar Romana Vrede, Jack Wouterse en Nadja H\u00fcpscher \u2013 wordt ook vaak gekozen voor jong talent. De serie is daardoor een springplank, voor zowel acteurs als regisseurs, editors, scenarioschrijvers en cameramensen.\u201d", "Onder anderen Shady El-Hamus (regisseur van Di libi), Mees Peijnenburg (acteur in Oorlogswinter en als regisseur winnaar van een Gouden Kalf voor zijn One Night Stand-film Geen koningen in ons bloed) en Bobby Boermans (die onder meer Mocro maffia regisseerde) braken door dankzij de korte films die zij maakten. \u201cWat ook fijn is: er zit nog geen gigantische druk achter, zoals bij de meeste bioscoopfilms,\u201d zegt Blok. \u201cElk seizoen zijn er een paar films redelijk geslaagd, sommige zijn fantastisch en af en toe is er eentje wat minder gelukt. Dat mag ook.\u201d", "Onze Straat is vanaf 8 januari gedurende zes vrijdagen om 21.35 uur te zien op NPO 3."], "authors": ["Roelf Jan Duin"], "keywords": ["van", "voor", "en", "uit", "met", "zes", "koerier", "films", "lef", "een", "korte", "te", "op", "ook", "het", "purmerend", "die"], "pubDate": "2021-01-08T15:04:50Z", "publicationId": "a3002aeb-6d5a-3894-adcb-0212effbc567"}