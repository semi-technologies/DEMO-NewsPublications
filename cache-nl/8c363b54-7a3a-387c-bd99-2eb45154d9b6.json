{"id": "8c363b54-7a3a-387c-bd99-2eb45154d9b6", "title": "Corona raast met noodgang door VK: artsen beslissen over leven en dood", "url": "https://www.parool.nl/wereld/corona-raast-met-noodgang-door-vk-artsen-beslissen-over-leven-en-dood~b741b34b/", "summary": "Beeld REUTERS\u2018Weer speel ik voor God met mensenlevens,\u2019 schrijft een arts in opleiding in zijn dagboek voor een Britse zondagskrant.\nCijfers uit andere delen van de hoofdstad laten zien, dat van een uitzondering straks geen sprake meer is.\nGisteren kwamen voor de vierde dag op rij meer dan duizend mensen om het leven.\nWie zich niet aan de regels houdt, heeft bloed aan zijn handen.\nDe gemuteerde variant van het virus treft medisch personeel hard.", "paragraphs": ["Beeld REUTERS", "\u2018Weer speel ik voor God met mensenlevens,\u2019 schrijft een arts in opleiding in zijn dagboek voor een Britse zondagskrant. In zijn ziekenhuis in Noord-Engeland zijn alle bedden bezet. Naburige hospitalen kunnen pati\u00ebnten overnemen, maar daar kleeft een probleem aan. Het merendeel kan de rit per ambulance niet aan. \u2018Ik moet bepalen wie onderweg niet gaat overlijden,\u2019 stelt de anonieme hulpverlener.", "Hotels", "In Londen, waar de pandemie zich het hevigst manifesteert, worden hotels in de buurt van King\u2019s Cross in gereedheid gebracht om de ziekenhuizen te ontlasten in geval van nood. Om ruimte te maken voor urgente gevallen kunnen pati\u00ebnten die aan de beterende hand zijn, hier verder aansterken. Experts verwachten dat het breekpunt over drie weken komt, maar de razendsnelle toename in positieve gevallen doet het ergste vrezen.", "Het Royal London Hospital in Whitechapel kan de toestroom al niet meer aan. Het personeel kreeg te horen dat wordt opgeschaald naar een rampenmodel. De kwaliteit van de zorg kan niet meer worden gegarandeerd. Cijfers uit andere delen van de hoofdstad laten zien, dat van een uitzondering straks geen sprake meer is. Barking en Dagenham telt nu 1603 covidgevallen per 100.000 inwoners, vijfmaal zoveel als een maand geleden.", "Dit stadsdeel geldt als het zwaarst getroffen gebied in het Verenigd Koninkrijk, maar vrijwel overal in het land wordt een vergelijkbare toename waargenomen. Het gemuteerde virus werkt als raketbrandstof. Gisteren kwamen voor de vierde dag op rij meer dan duizend mensen om het leven. In totaal stierven 80.868 pati\u00ebnten aan corona. Van de nationale lockdown, sinds woensdag van kracht, worden voorlopig geen wonderen verwacht.", "Strikte handhaving", "Alleen als de bevolking zich strikt aan de regels houdt, kan een zorgcrisis worden voorkomen. De Britse overheid laat zich om deze reden van haar grimmigste kant zien. Politieagenten krijgen de opdracht overtreders vrijwel meteen te beboeten. Het korps, wereldwijd befaamd om de vriendelijke manier van ordehandhaving, neemt deze opdracht uiterst serieus. Zonder pardon krijgen tegenstribbelende wandelaars de handboeien om.", "\u201cIk dacht dat er een moord was gepleegd,\u201d vertelde een vrouw die zaterdag met een vriendin in een natuurgebied in Derbyshire op het parkeerterrein werd opgewacht door vier dienders. \u201cMaar nee, we kregen elk meteen een boete van 200 pond.\u201d Haar verontwaardiging viel in dorre aarde. \u201cWe redden levens door de regels te handhaven,\u201d reageerde minister Priti Patel van Binnenlandse Zaken. \u201cAgenten zullen niet aarzelen in te grijpen.\u201d", "Deze oorlogsretoriek beperkt zich niet alleen tot Patel, een hardliner in het kabinet van premier Johnson. Chief medical officer Chris Whitty schetst in spotjes op televisie een apocalyptisch beeld van de pandemie. Zijn boodschap is helder. Wie zich niet aan de regels houdt, heeft bloed aan zijn handen. In The Times waarschuwde hij: \u201cIn sommige delen van het land bevindt het zorgstelsel zich in de gevaarlijkste situatie sinds mensenheugenis.\u201d", "Whitty, door zijn vijanden omschreven als \u2018professor Doom\u2019, overdrijft niet. De gemuteerde variant van het virus treft medisch personeel hard. Ongeveer 45.000 dokters en verplegers zijn ziek of zitten in zelfisolatie. E\u00e9n op de zes ambulancebroeders in Londen is ge\u00efnfecteerd. Geen zorghotel of uitwisseling van pati\u00ebnten kan dit probleem ondervangen. De regering eist daarom gehoorzaamheid van de Britten tijdens de lockdown.", "Minister Matt Hancock van Volksgezondheid herhaalde dit standpunt zondag. \u201cElke misstap kan fataal zijn.\u201d Ook de anonieme arts in Noord-Engeland smeekt om volgzaamheid: \u2018Ga niet naar buiten, maar kijk een serie, sport in de woonkamer of lees een boek. Ik weet niet hoelang we deze verschrikkelijke druk nog aankunnen.\u2019"], "authors": ["Geert Langendorff"], "keywords": ["raast", "om", "zijn", "met", "leven", "vk", "te", "zich", "van", "noodgang", "en", "beslissen", "een", "aan", "dood", "door", "kan", "corona", "het", "niet"], "pubDate": "2021-01-10T18:06:24Z", "publicationId": "a3002aeb-6d5a-3894-adcb-0212effbc567"}