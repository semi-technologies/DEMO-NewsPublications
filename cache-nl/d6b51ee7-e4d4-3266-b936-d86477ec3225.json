{"id": "d6b51ee7-e4d4-3266-b936-d86477ec3225", "title": "Trump stemt onder voorbehoud in met voorbereiding machtsoverdracht aan Biden", "url": "https://www.ewmagazine.nl/buitenland/achtergrond/2020/11/met-voorbehoud-stemt-trump-in-met-voorbereiding-machtsoverdracht-aan-biden-790049/", "summary": "Via Twitter maakte hij bekend dat hij de speciale commissie daarvoor toestemming geeft.\nTrump maakte ook direct een voorbehoud: hij geeft niet toe dat hij de verkiezingen heeft verloren.\nIn verschillende cruciale staten had de Democraat een voorsprong die Trump niet meer kon inlopen.\nZo mag zijn team nu afspraken maken met kopstukken uit de regering van Trump en overleggen over de machtsoverdracht.\nBiden maakt eerste kabinetsleden bekendMaandag kondigde Biden de eerste kopstukken van zijn kabinet aan.", "paragraphs": ["De Amerikaanse president Donald Trump aarzelde lang, maar nu is hij bereid de voorbereidingen van de machtsoverdracht aan Joe Biden te beginnen. Via Twitter maakte hij bekend dat hij de speciale commissie daarvoor toestemming geeft. Trump maakte ook direct een voorbehoud: hij geeft niet toe dat hij de verkiezingen heeft verloren.", "Afgelopen weekeinde nam de kritiek op Trump toe. Prominente Republikeinen spraken zich uit tegen Trumps verzet om zich bij de verkiezingsuitslag neer te leggen. Zij vrezen de gevolgen als president-elect Joe Biden zich niet goed kan voorbereiden op zijn presidentschap. Zo zou de nationale veiligheid van het land in gevaar kunnen komen.", "306 kiesmannen", "Daarbij wordt vaak gewezen op een onderzoek naar de aanslagen van 11 september 2001. Daaruit bleek dat het getouwtrek over de verkiezingsuitslag in 2000, tussen George W. Bush en Al Gore, eraan bijdroeg dat Amerika niet goed was voorbereid op de ramp.", "Ruim twee weken geleden bleek dat Biden (78) de nieuwe Amerikaanse president zal worden. In verschillende cruciale staten had de Democraat een voorsprong die Trump niet meer kon inlopen. Elke Amerikaanse staat, op twee na, deelt kiesmannen uit aan wie de meeste stemmen krijgt in die staat. Het aantal kiesmannen per staat hangt samen met de omvang van de bevolking van die staat. In totaal zijn er 538 kiesmannen te verdelen, Biden krijgt er vermoedelijk 306.", "Trump zet de strijd voort", "De campagne van Donald Trump voert sinds de verkiezingen van 3 november rechtszaken tegen de uitslag en vroeg om hertelling in een aantal staten of lokale districten. Die rechtszaken lopen op niets uit. Steeds meer staten stellen de uitslag definitief vast, waarna de kiesmannen van die staten weten op wie zij gaan stemmen.", "Maandag stemde de lokale kiesraad van Michigan in met de verkiezingsuitslag. Ook in Pennsylvania is de uitslag officieel goedgekeurd. Zonder die staten is er voor Trump nauwelijks nog kans om aan te blijven als president. Op 14 december brengen alle 538 kiesmannen officieel hun stem uit.", "Op Twitter liet Trump weten dat hij zijn strijd tegen de uitslag niet zal staken. Het inleidende werk met de Democraten is volgens Trump geen beletsel om zijn rechtszaken tegen de verkiezingsuitslag voort te zetten:", "What does GSA being allowed to preliminarily work with the Dems have to do with continuing to pursue our various cases on what will go down as the most corrupt election in American political history? We are moving full speed ahead. Will never concede to fake ballots & \u201cDominion\u201d. \u2014 Donald J. Trump (@realDonaldTrump) November 24, 2020", "De toestemming van de speciale commissie die de machtsoverdracht begeleidt, verlost Biden en zijn campagne van een aantal kopzorgen. Zo mag zijn team nu afspraken maken met kopstukken uit de regering van Trump en overleggen over de machtsoverdracht. Ook krijgen zij geld en kantoorruimte om aan het werk te gaan. Op 20 januari wordt Biden formeel ingezworen als president van de Verenigde Staten.", "Biden maakt eerste kabinetsleden bekend", "Maandag kondigde Biden de eerste kopstukken van zijn kabinet aan. Daarbij koos hij voor een mix tussen nieuwe mensen en ervaren krachten. In die laatste categorie valt Bidens keuze voor de minister van Financi\u00ebn. Dat moet Janet Yellen (74) worden, eerder voorzitter van de Federal Reserve (Fed), het Amerikaanse systeem van centrale banken. Yellen zal de eerste vrouw zijn die de functie bekleedt.", "Het ministerie van Buitenlandse Zaken moet worden geleid door Antony Blinken (58). Hij kent Biden al twintig jaar, uit de tijd toen Biden nog Senator was en Blinken hem adviseerde over buitenlands beleid.", "De post Binnenlandse Veiligheid gaat naar Alejandro Mayorkas (61), de eerste latino die leiding gaat geven aan het departement dat onder meer verantwoordelijk is voor de uitzetting van illegale immigranten. Mayorkas kwam zelf als eenjarige vluchteling aan in de Verenigde Staten. Alle drie de kopstukken moeten door de Amerikaanse Senaat worden benoemd."], "authors": [], "keywords": ["van", "trump", "biden", "het", "op", "hij", "met", "die", "zijn", "machtsoverdracht", "onder", "dat", "en", "stemt", "voorbereiding", "voorbehoud", "aan"], "pubDate": "2020-11-24T11:23:53+00:00", "publicationId": "092941c0-de6d-3237-8658-2bffe5811195"}