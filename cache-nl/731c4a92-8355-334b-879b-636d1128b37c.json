{"id": "731c4a92-8355-334b-879b-636d1128b37c", "title": "\u2018Help je me als ik in de goot lig?\u2019 vroeg bokser Muhammad Ali aan hem", "url": "https://www.parool.nl/ps/help-je-me-als-ik-in-de-goot-lig-vroeg-bokser-muhammad-ali-aan-hem~b4e5ae2ec/", "summary": "Op de grootste boekenkast staan twee opgezette dieren: een fazant en een uil.\nDe eerste ontmoeting tussen Dubbelman en Ali in Hotel Okura, 1976.\nAls hij een broek aan had gehad, had ik een foto gemaakt.\nMet het snelle voetenwerk en de machtige bovenbenen bracht hij het lichaam in de positie om krachtig te stoten.\nNiet alleen voor Ali zelf, maar ook voor de menselijke soort, vindt Dubbelman, want Ali is een van de meest geslaagde exemplaren.", "paragraphs": ["In het boek Ali was mijn vriend vertelt fotograaf Guus Dubbelman (63) over zijn bijzondere band met bokser Muhammad Ali, die hem steeds dichterbij liet komen.", "\u2018De witte met het zwarte hart\u2019 noemen sportjournalisten hem soms gekscherend. Guus Dubbelman moet erom grijnzen. De omschrijving komt van collega\u2019s die hem waarderen, maar soms ook de draak steken met het onderwerp \u2013 de zwarte cultuur \u2013 waarover Dubbelman niet uitgesproken raakt. Ook de Surinaamse ex-vrouw van Dubbelman, die tijdens het interview op een kleinkind past, lijkt niet te struikelen over de bijnaam.", "Aan de keukentafel van zijn nieuwbouwhuis in de Bijlmer schenkt Dubbelman oploskoffie in een mok met de afbeelding van Barack Obama. Hij woont er sinds de zomer; de inrichting is bijna af. Op de grond liggen wel nog stapels boeken die niet meer in de uitpuilende kasten passen. Op de grootste boekenkast staan twee opgezette dieren: een fazant en een uil.", "\u201cAlles aan die uil is functioneel,\u201d zegt Dubbelman. \u201cDe snavel, de klauwen, de ogen en de draaiing van de nek. Zo heeft de natuur hem geschapen voor optimale kansen op overleving van de soort.\u201d", "De mannetjesfazant bestaat vooral uit pracht en praal, stelt Dubbelman. Mannetjesfazanten hebben kleurrijke vleugels en een indrukwekkende staart, maar goed vliegen kunnen ze niet. \u201cDat uiterlijke vertoon is ook functioneel,\u201d zegt Dubbelman. \u201cZo trekt het mannetje vrouwtjes aan.\u201d", "Wie bij Dubbelman aanschuift om te achterhalen wat hem zo boeit in Muhammad Ali, krijgt een antwoord met vele lagen. Het gaat over de schitterende schepping van de mens en andere diersoorten, religie, economische machtsverhoudingen, slavernij, racisme, de vuige veiligheidsdiensten en een perfecte rechtse directe. In Ali komt het volgens hem allemaal \u00adsamen.", "Kort onderonsje", "Dubbelman was een 18-jarige scholier die jaren plakboeken van Ali had gemaakt, toen hij hem in 1976 voor het eerst in het echt zag. De in 2016 overleden bokser was destijds in Nederland om zijn autobiografie te promoten. Dubbelman wachtte in de lobby van Hotel Okura urenlang op zijn held. In een kort onderonsje zei Dubbelman dat hij het niet netjes vond dat Ali nog getrouwd was, maar met een andere vrouw naar Nederland was afgereisd.", "\u201cDat prikkelde hem,\u201d herinnert Dubbelman zich. \u201cWant hij zei meteen dat de vrouw met wie hij was getrouwd \u00adeerder was vreemdgegaan dan hij.\u201d", "Omdat Ali het wel grappig vond dat een tengere jongen from Holland hem de maat nam, nodigde hij hem uit bij zijn gezelschap, denkt Dubbelman. Fotograaf Hans Heus maakte er foto\u2019s van. Toen hij dat vak van dichtbij meemaakte, wilde Dubbelman ook fotograaf worden. Hij werd freelancer, met de Volkskrant als grootste opdrachtgever.", "De eerste ontmoeting tussen Dubbelman en Ali in Hotel Okura, 1976. Beeld Hans Heus", "Dubbelman had verschillende ontmoetingen met Ali. De fotograaf ging naar Ali\u2019s laatste bokspartijen, maar hij bezocht hem in 1985 ook in zijn reusachtige huis in Los \u00adAngeles. Dubbelman bleef er vijf dagen logeren, en \u00adfotografeerde moslim Ali tijdens het ochtendgebed.", "\u201cHet is de intiemste foto die ik van Ali heb gemaakt. Maar er waren intiemere momenten die ik niet heb gefotografeerd. Zo was ik erbij toen Ali na de verloren partij uitgeteld op een massagetafel lag. Naakt. Hij zag eruit als Jezus die net van het kruis was gehaald. Als hij een broek aan had gehad, had ik een foto gemaakt. Nu vond ik het niet \u00adgepast.\u201d", "Het prachtige boek \u2013 met foto\u2019s van Dubbelman zelf, \u00adfoto\u2019s van andere fotografen en begeleidende teksten van sportjournalist Erik Dijkstra \u2013 heet Ali was mijn vriend. Na een verloren gevecht zei Ali tegen Dubbelman: \u201cZul je me helpen als ik in de goot lig?\u201d", "Het was geen directe hulpvraag van vriend tot vriend, denkt Dubbelman, maar meer een uiting van de zorgen die Ali had over zijn tanende lichaam en onzekere toekomst. Want een echte, wederzijdse vriendschap was het niet. De 15 jaar jongere fotograaf zag in Ali een vader of grote broer. Ali vond Dubbelman wel een grappig, mondig \u00adkereltje, met oprechte belangstelling in het wel en wee van de bokser en andere zwarte mensen, denkt Dubbelman.", "Dubbelmans fascinatie voor Ali schuilt allereerst in zijn gracieuze atletische kwaliteiten. \u201cBoksen is voor de fysieke elite. En van dat selecte gezelschap was Ali de uitverkorene. Zelf ben ik altijd vrij iel geweest, misschien komt mijn interesse daarvandaan.\u201d", "Ali\u2019s laatste gevecht, tegen Trevor Berbick (r) in 1981. Ali verloor. Beeld Guus Dubbelman", "Machtige bovenbenen", "Ali was niet alleen een wonderschone atleet, maar ook een heel doeltreffende. De schoonheid stond in dienst van de effectiviteit, wat het geheel alleen nog maar mooier maakte. Hij was uil en fazant ineen, stelt Dubbelman. Het gracieuze dansen bijvoorbeeld, diende om de stoten van de \u00adtegenstander te ontwijken. Met het snelle voetenwerk en de machtige bovenbenen bracht hij het lichaam in de positie om krachtig te stoten. In zijn beste jaren belichaamde Ali de perfectie. \u201cEn dan te bedenken dat we Ali nooit in zijn piektijd konden bewonderen. Tussen zijn 25ste en 28ste was hij geschorst vanwege zijn dienstweigering.\u201d", "Maar niet alleen het lichaam, ook de geest van de jonge Ali \u2013 toen nog Cassius Clay \u2013 was een sieraad voor de mensheid, vindt Dubbelman. \u201cZijn speelsheid, levenslust en openheid werkte alleen voor echte racisten niet aanstekelijk. Voor de rest van de wereld wel. Ik word altijd vrolijk van de jonge Ali. Hij had een prachtige lichtheid.\u201d", "Wat later in zijn loopbaan sluit Ali zich aan bij de Nation of Islam, waar hij de \u2018slavennaam\u2019 Clay laat veranderen in de \u2018Afrikaanse naam\u2019 Ali. \u201cDat Ali een Afrikaanse naam is, klopt niet,\u201d zegt Dubbelman. \u201cAfrikanen hebben van \u00adorigine namen met een lettergreep of acht. Het is een \u00adArabische naam. Het zij hem vergeven.\u201d", "Ook de rassentheorie die Ali als lid van de Nation of Islam verkondigde, is onzin, aldus Dubbelman. De organisatie pleitte voor raciale segregatie op grond van veronderstelde suprematie van het negro\u00efde ras.", "\u201cDe verschillen in het dna van mensen zijn zo miniem dat je wetenschappelijk helemaal niet kunt spreken van verschillende rassen,\u201d zegt Dubbelman, die zich erin verdiepte. \u201cIn de bloedlijn van Ali vind je behalve erfelijk \u00admateriaal van witte en native Americans, zogenoemde \u00adIndianen, maar dat heeft hij nooit uitgedragen. Begrijpelijk natuurlijk, want zijn donkere uiterlijk vormde de voedingsbodem voor zijn uitsluiting.\u201d", "Dat Ali zich tijdelijk aansloot bij de Nation of Islam, \u00adbeschouwt Dubbelman als reactie op de ongelijke samenleving waarin hij opgroeide. De economische machtsverhoudingen liepen vanwege het slavernijverleden parallel aan de raciale scheidslijnen. Omdat veel witte racisten zich baseerden op de Bijbel, ging ook de tegenstoot \u00adgepaard met een religie: de islam.", "Aftakeling", "Het kostte Ali z\u2019n eerste huwelijk, omdat Sonji Roi liever korte rokjes en make-up droeg dan wijde kleren en een hoofddoek. Ook de alcohol wilde ze niet opgeven voor haar bekeerde man. \u201cVoor Ali was die religie een enorm houvast,\u201d aldus Dubbelman. \u201cAls hij die niet gehad, zou hij misschien zelfmoord hebben gepleegd, zei hij me ooit.\u201d", "De extreme politieke opvattingen trok Ali niet altijd consequent door in de rest van z\u2019n leven. Zo hield hij z\u2019n hele loopbaan een witte trainer, Angelo Dundee. Ali verwekte ook twee buitenechtelijke kinderen.", "\u201cEen tegenstelling op maatschappelijk vlak was voor Ali bijna nooit een belemmering op het persoonlijke vlak. Hij vond het gewoon leuk om met andere mensen om te gaan. Daar teerde hij op.\u201d", "Dankzij die karaktereigenschap kon Dubbelman zo dichtbij komen. Ook andere fotografen kregen van de jonge, ijdele Ali vaak toestemming om hem te bezoeken. Dat veranderde toen hij ouder en zieker werd.", "Dat Ali rond zijn veertigste steeds verder aftakelde door de ziekte van Parkinson, is heel bitter. Niet alleen voor Ali zelf, maar ook voor de menselijke soort, vindt Dubbelman, want Ali is een van de meest geslaagde exemplaren.", "Dat Ali\u2019s achteruitgang alleen is toe te schrijven aan het boksen, wil er bij Dubbelman niet helemaal in. \u201cMisschien hebben conservatieve krachten binnen de veiligheidsdiensten injecties tegen de pijn in z\u2019n knokkels vervuild, want als charismatische zwaargewichtkampioen kon Ali veel zwarte mensen opzetten tegen de heersende klasse.\u201d", "Of misschien is er iets in het water gedaan dat Ali in z\u2019n trainingskamp in Deer Lake altijd uit een put omhooghaalde, zegt Dubbelman. \u201cDat is geen theorie die Ali me heeft verteld. Maar het zou mij niet verbazen.\u201d", "Fotograaf Guus Dubbelman met kleinzoon Ayden.", "Erik Dijkstra & Guus Dubbelman: Ali was mijn vriend. Uitgeverij JEA, \u20ac 24,95."], "authors": ["Jop Van Kempen"], "keywords": ["help", "als", "bokser", "lig", "van", "hem", "het", "muhammad", "hij", "met", "zijn", "ik", "vroeg", "goot", "je", "ali", "een", "en", "niet", "dubbelman"], "pubDate": "2020-11-24T20:00:58+01:00", "publicationId": "a3002aeb-6d5a-3894-adcb-0212effbc567"}