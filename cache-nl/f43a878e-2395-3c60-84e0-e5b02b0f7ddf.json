{"id": "f43a878e-2395-3c60-84e0-e5b02b0f7ddf", "title": "Pakketbezorging loopt vast, maar \u2018klagen is zinloos\u2019", "url": "https://nrc.nl/nieuws/2020/12/16/pakketbezorging-loopt-vast-maar-klagen-is-zinloos-a4024208", "summary": "Met Kerst in aantocht en de winkels op slot door de maandag aangescherpte coronamaatregelen winkelt de consument nog meer online, maar de pakjesmolen van PostNL loopt langzaamaan vast.\nMaar dat het extreem druk is, staat vast: dinsdag werd er op de website van Bol.com meer besteld dan tijdens Black Friday, normaal gesproken het drukste moment van het jaar.\nVast onderwerp op de agenda: de dagprognose van het aantal bestellingen en de capaciteit van PostNL \u2013 kunnen de sorteermachines het aan?\nIs dit niet een vreemde zet voor een bedrijf dat juist geld wil verdienen?\n\u201eWe kijken nog hoe we kunnen bijspringen.\u201dOok kleinere webwinkels en andere bedrijven in de pakketbranche merken dat de pakketbezorging van PostNL op haar tandvlees loopt.", "paragraphs": ["Met Kerst in aantocht en de winkels op slot door de maandag aangescherpte coronamaatregelen winkelt de consument nog meer online, maar de pakjesmolen van PostNL loopt langzaamaan vast. Bij grote en kleine webwinkels wordt er meer besteld dan \u2019s lands grootste postbedrijf aankan. Onder meer Bol.com en Blokker, die bij de grootste webwinkels van Nederland horen, zijn de dupe: PostNL heeft te weinig capaciteit om al hun bestellingen te bezorgen.", "De trend was al langer gaande, maar sinds de coronacrisis winkelen Nederlanders meer en meer online. En sinds het kabinet besloot om niet-essenti\u00eble winkels \u2013 zoals boekhandelaren, warenhuizen en tuincentra \u2013 te sluiten, zullen nog meer mensen hun toevlucht nemen tot internet. Maar al die bestellingen moeten ook voorgesorteerd en bezorgd worden. Op drukke dagen bezorgt PostNL dagelijks anderhalf miljoen pakketten. Concurrent DHL doet met zo\u2019n 1,2 miljoen pakjes per dag weinig voor PostNL onder.", "Een groot deel van de pakketten bezorgt PostNL voor grote webwinkels als Bol.com, Zalando en Blokker, maar ook voor kleinere webwinkels, in kleding, meubels, schoonheidsproducten. Hoeveel pakketten Bol.com dagelijks aan PostNL meegeeft, kan de woordvoerder \u201eniet delen\u201d. Maar dat het extreem druk is, staat vast: dinsdag werd er op de website van Bol.com meer besteld dan tijdens Black Friday, normaal gesproken het drukste moment van het jaar.", "Bol.com sluit met postbedrijven jaarlijks contracten over het aantal pakketten dat zij bezorgen. Kort voor Kerst is er dagelijks, vaak meerdere keren, contact met PostNL, zegt de Bol.com-woordvoerder. Vast onderwerp op de agenda: de dagprognose van het aantal bestellingen en de capaciteit van PostNL \u2013 kunnen de sorteermachines het aan? Zijn er voldoende bezorgers op de been?", "Webwinkel Bol.com heeft z\u2019n assortiment van zo\u2019n 26 miljoen producten teruggeschroefd", "Tegennatuurlijke beslissing", "Om te voorkomen dat klanten dagen op hun pakje moeten wachten, nam Bol.com een tegennatuurlijke beslissing: het bedrijf wil dat klanten juist minder aanschaffen op zijn webwinkel. Het trok daarvoor de trukendoos open: het assortiment \u2013 normaal gesproken zo rond de 26 miljoen producten, volgens de woordvoerder \u2013 is teruggeschroefd. Een voorbeeld: in plaats van tientallen scharen bieden we er nu twee aan, zegt de woordvoerder. De andere vierentwintig worden tijdelijk \u201eoffline\u201d gehaald. Ook wordt er minder reclame gemaakt voor producten. En de levertijden zijn aangepast.", "Is dit niet een vreemde zet voor een bedrijf dat juist geld wil verdienen? De woordvoerder lacht. \u201eDit is een uitzonderlijke situatie waarin bijzondere maatregelen worden genomen. Het is wat het is.\u201d", "Ook de sluiting van \u2018retailpunten\u2019 in niet-essenti\u00eble winkels, waar klanten hun pakje kunnen ophalen, veroorzaakt extra druk op de pakketbranche. Er wordt ge\u00efnventariseerd hoeveel winkels er openblijven, zegt de PostNL-woordvoerder, opdat klanten toch hun bestelling kunnen oppikken. DHL betaalt afhaalpunten die openblijven 60 euro per dag. En PostNL? \u201eWe kijken nog hoe we kunnen bijspringen.\u201d", "Ook kleinere webwinkels en andere bedrijven in de pakketbranche merken dat de pakketbezorging van PostNL op haar tandvlees loopt. In de week van Black Friday kwam de chauffeur vier keer zijn bestelling niet ophalen bij Active Ants, dat pakketten inpakt voor webwinkels. Duizenden pakketten gingen daardoor niet mee en moesten een dag wachten. Een webwinkeleigenaar uit de regio Den Haag, die niet met haar naam in de krant wil omdat ze haar goeie relatie met PostNL niet wil verstoren, ontving deze week een mailtje van PostNL dat de chauffeur de grofweg tweeduizend pakketten niet kwam ophalen: te druk. Ze snapt de drukte, zegt ze, \u201emaar bel dan even\u201d. Active Ants ontving woensdag nog zo\u2019n mailtje, zegt Jarno Twijnstra. Boos? \u201ePostNL kan het gewoon niet bijbenen. Klagen heeft weinig zin.\u201d", "PostNL schaalde de capaciteit ten opzichte van begin 2020 met 70 procent op, zegt een woordvoerder. \u201eMaar op sommige momenten kunnen we wat minder pakketten ophalen bij de webshops dan zij zouden willen. En soms bezorgen we post \u2013ook het aantal verstuurde brieven is tijdens de coronacrisis fors gestegen \u2013 en pakketten iets later.\u201d De pakketsorteerders en bezorgers zitten aan hun taks. \u201eOns netwerk is niet van elastiek\u201d.", "Een versie van dit artikel verscheen ook in NRC Handelsblad van 17 december 2020"], "authors": ["Martin Kuiper", "December Om", "Leestijd Minuten"], "keywords": ["van", "dat", "vast", "niet", "een", "het", "en", "postnl", "maar", "zinloos", "klagen", "pakketten", "op", "er", "loopt", "pakketbezorging"], "pubDate": "2020-12-16T00:00:00Z", "publicationId": "523804ef-c522-3326-9bed-36886aac98cb"}