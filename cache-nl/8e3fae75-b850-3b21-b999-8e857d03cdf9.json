{"id": "8e3fae75-b850-3b21-b999-8e857d03cdf9", "title": "Eerste vaccinatie in Nederland op 8 januari als Pfizer-vaccin wordt goedgekeurd", "url": "http://www.nu.nl/coronavirus/6097380/eerste-vaccinatie-in-nederland-op-8-januari-als-pfizer-vaccin-wordt-goedgekeurd.html", "summary": "De eerste vaccinatie tegen het coronavirus in Nederland vindt plaats op 8 januari, mits het Europees medicijnagentschap EMA het vaccin van Pfizer en BioNTech maandag goedkeurt.\nPfizer-vaccin wordt waarschijnlijk eerste goedgekeurde vaccin in EUHet coronavaccin van farmaceuten Pfizer en BioNTech is naar verwachting het eerste vaccin dat wordt goedgekeurd in de Europese Unie.\nWoensdag maakten Duitsland, Denemarken en Frankrijk al bekend te hopen voor het einde van het jaar de eerste inwoners te kunnen vaccineren.\nPfizer meldde donderdag dat, als het middel wordt goedgekeurd, Nederland op zo'n tienduizend doses kan rekenen v\u00f3\u00f3r het einde van dit jaar.\nDe Jonge schrijft in de Kamerbrief dat Nederland een half miljoen doses kan verwachten.", "paragraphs": ["De eerste vaccinatie tegen het coronavirus in Nederland vindt plaats op 8 januari, mits het Europees medicijnagentschap EMA het vaccin van Pfizer en BioNTech maandag goedkeurt. Dat meldt zorgminister Hugo de Jonge aan de Tweede Kamer.", "Daarmee wijkt Nederland definitief af van de koers van de Europese Unie. Voorzitter van de Europese Commissie Ursula von der Leyen meldde eerder deze donderdag dat EU-lidstaten op 27, 28 en 29 december het vaccinatieproces kunnen starten, en zij hoopt dat alle landen tegelijk starten. \"We beschermen onze burgers samen\", aldus Von der Leyen.", "De Jonge schrijft dat op 4 januari, de datum waarop de minister het vaccinatieproces wilde laten starten, de eerste uitnodigingen worden verstuurd naar medewerkers van verpleeghuizen, de gehandicaptenzorg, wijkverpleging en mensen die gebruikmaken van de Wet Maatschappelijk Ondersteuning (Wmo). Personen die een uitnodiging ontvangen kunnen telefonisch een afspraak inplannen om gevaccineerd te worden. Later kan dat ook digitaal.", "GGD'en zullen uiterlijk 11 januari op drie locaties in het land gaan vaccineren. \u00c9\u00e9n week later moet dat al vanaf 25 locaties gebeuren.", "Pfizer-vaccin wordt waarschijnlijk eerste goedgekeurde vaccin in EU", "Het coronavaccin van farmaceuten Pfizer en BioNTech is naar verwachting het eerste vaccin dat wordt goedgekeurd in de Europese Unie. Het middel heeft een effectiviteit van 95 procent en is in het Verenigd Koninkrijk al goedgekeurd, nadat de Britten een spoedprocedure inzette. Ruim 140.000 inwoners zijn daar al inge\u00ebnt.", "Woensdag maakten Duitsland, Denemarken en Frankrijk al bekend te hopen voor het einde van het jaar de eerste inwoners te kunnen vaccineren.", "Pfizer meldde donderdag dat, als het middel wordt goedgekeurd, Nederland op zo'n tienduizend doses kan rekenen v\u00f3\u00f3r het einde van dit jaar. De Jonge schrijft in de Kamerbrief dat Nederland een half miljoen doses kan verwachten.", "De levering zou spoedig plaatsvinden na het besluit van de Europese Commissie of het middel de markt op kan. Het definitieve leveringsschema moet nog worden afgerond. Met een half miljoen middelen kunnen 250.000 Nederlanders inge\u00ebnt worden: per inwoner zijn twee inentingen noodzakelijk, terwijl er drie weken tussen beide prikken moet zitten."], "authors": ["Door"], "keywords": ["van", "dat", "goedgekeurd", "een", "nederland", "en", "wordt", "kunnen", "pfizervaccin", "januari", "eerste", "op", "als", "worden", "het", "vaccinatie"], "pubDate": null, "publicationId": "4d7a0f80-7953-388c-9af8-e7a437b5632e"}