{"id": "426182d7-a8bb-325c-b739-4ddc37d0b829", "title": "Wat een simpele wandeling ons biedt: tijd om naar een vogeltje te staren \u00e9n een gezond brein", "url": "https://volkskrant.nl/de-gids/wat-een-simpele-wandeling-ons-biedt-tijd-om-naar-een-vogeltje-te-staren-en-een-gezond-brein~b0252bd9/", "summary": "Beeld Pauline Marie NiksDe charme van wandelenHet tempo van de lopende mens is nog altijd de ideale snelheid om zowel te reizen als te observeren en te denken, schrijft Caspar Janssen.\n\u2018Hoe vaak ik niet minutenlang naar een vogeltje heb getuurd om er uiteindelijk achter te komen dat het \u2018gewoon\u2019 een vink was.\nEen beetje tegen het licht in ontwaar ik het exemplaar, niet helemaal duidelijk, ergens bovenin een boom.\nPas veel later, ik ben al peinzend doorgelopen, weet ik het teleurstellende antwoord: ook een boomklever natuurlijk.\u2019De Archemerberg.\nEn in een actief brein vormen hersencellen gemakkelijker nieuwe verbindingen, wat goed is voor het nemen van beslissingen, het oplossen van problemen en voor je creativiteit.", "paragraphs": ["Foto gemaakt tijdens de tocht \u2018Buiten de binnenstad van Amsterdam\u2019, die onder meer door het Amsterdamse Bos voert. Beeld Pauline Marie Niks", "De charme van wandelen", "Het tempo van de lopende mens is nog altijd de ideale snelheid om zowel te reizen als te observeren en te denken, schrijft Caspar Janssen. Hij citeert Rebecca Solnit in Wanderlust: \u2018Wandelen is idealiter een staat waarin geest, lichaam en wereld zich op \u00e9\u00e9n lijn bevinden. Elke wandeling een tochtje dat ontspannen genoeg is om zowel de vergezichten waar te nemen als erover na te denken, om het nieuwe en het oude op te nemen.\u2019", "Zo dachten grote denkers als Jean-Jacques Rousseau er ook over, blijkt uit een beschrijving van hem in Bekentenissen (1781-1788): \u2018Ik kan alleen mediteren wanneer ik loop. Hou ik daarmee op dan hou ik op met denken, mijn geest werkt alleen samen met mijn benen.\u2019", "Lopen is de beste methode om grip te krijgen op de omgeving, schreef Janssen aan het begin van zijn voettocht door Nederland, waarvan hij in de Volkskrant gedurende anderhalf jaar verslag deed. \u2018Je loopt, dat is het enige wat je doet, en daardoor word je een levende ontvanger voor alles wat je tegenkomt, alle zintuigen staan op scherp.\u2019", "Wandelen of hiken? Je moet wandelen niet opeens hiken gaan noemen, schrijft Aaf Brandt Corstius in haar column. \u2018Wandelen is: met nordic-walkingstokken, bruine hoge schoenen, ANWB-paddestoelen, koffie in de thermos, vogels spotten en daadwerkelijk vogels kunnen herkennen. Wandelen is bejaard. Hiken is: in een heel kort broekje, door de heuvels boven de Hollywoodletters, superbruin worden op een natuurlijke manier, bijzondere natuurfenomenen zien en daar goed gelukte selfies bij maken, en dit alles tijdens een yogaretreat of wereldreis.\u2019", "Waarom in je uppie wandelen fijn is", "Misschien wandel je het liefst samen met een vriend, zodat je ondertussen kunt bijkletsen. Janssen denkt daar anders over. \u2018Eenzaamheid, alleenheid, het kan een extra dimensie geven. Verdieping zelfs, al zit je daar niet altijd op te wachten en zijn grote woorden natuurlijk altijd verdacht.\u2019", "Als groot voordeel noemt Janssen het feit dat er geen een schaamte is voor je onwetendheid. \u2018Hoe vaak ik niet minutenlang naar een vogeltje heb getuurd om er uiteindelijk achter te komen dat het \u2018gewoon\u2019 een vink was. Het overkomt me nu weer, inmiddels in het bos. Ik zie twee boomklevers op de stam van een dode beuk, ik herken ze meteen, voor boomklevers draai ik mijn hand niet meer om. Maar even verderop hoor ik weer een bijzonder vogeltje. Mooie fluiter, maar wat is het ook alweer? Een beetje tegen het licht in ontwaar ik het exemplaar, niet helemaal duidelijk, ergens bovenin een boom. Oranje borstje, zwarte oogstreep, prachtig, bijzonder beestje. Maar wat zou het zijn? Pas veel later, ik ben al peinzend doorgelopen, weet ik het teleurstellende antwoord: ook een boomklever natuurlijk.\u2019", "De Archemerberg. Beeld Pauline Marie Niks", "Het creatieve brein \u00e1chter die fijne wandelroutes", "De mooie wandelroutes die u in boekjes vindt, die worden bedacht door iemand. Door mensen als Rob Wolfs en Rutger Burgers. Ze zijn wandelroutemakers en verantwoordelijk voor het \u2018ontwerp\u2019 van zeker zevenhonderd wandelroutes in Nederland.", "Je zou het niet zeggen, maar het ontwikkelen van een gemarkeerde route kan jaren duren. Wolfs: \u2018Vergaderen, onderhandelen, telefoneren, masseren, net zo lang tot je een acceptabele route hebt.\u2019 Burgers: \u2018Je hebt te maken met de wensen van opdrachtgevers, die vaak een bepaald thema en een lengte in gedachten hebben. En met terreineigenaren. Landgoedeigenaren, natuurorganisaties, waterschappen, boeren, omdat de route over hun land gaat, en er ook paaltjes moeten komen, of markeringen. Maar ook met gemeenten en provincies. Als wij een oversteekpunt willen markeren bij een provinciale weg, dan moeten we daar toestemming voor hebben.\u2019", "Mensen en organisaties overhalen om mooie paadjes open te stellen vergt tijd. \u2018Eerst gaan dan de hakken in het zand, maar uiteindelijk wordt het pad toch opengesteld\u2019, vertelt Wolfs. \u2018En naarmate zo\u2019n route concreter en bekender wordt, is het ook makkelijker om nog meer paden opengesteld te krijgen. Wij zijn dan het keffertje. Volharden in het opkomen voor de belangen van de wandelaar.\u2019", "Top drie tochten van wandelroutemaker Rob Wolfs:", "1. Gelderland, Veluwe, eigen route: Trage Tocht Planken Wambuis, 14 km", "\u2018Een pareltje, deze wandeling op de Veluwe met zandpadgarantie. Naald- en loofbos, heidevelden, grasvlaktes en majestueuze beukenlanen zijn de ingredi\u00ebnten van deze tocht tussen Planken Wambuis, Oud Reemst en de Mossel.\u2019 2. Gelderland, Achterhoek, Winterswijk: 'T Schaddenpad, 11 km", "\u2018Een mooie afwisseling van slingerpaden door verruigde graslanden langs de bosranden, bospaadjes langs het veen met zicht op het natte moerasbos en aan het eind een fraaie slinger over knuppelpaden dwars door het veengebied. Liefhebbers van natuur en onverharde paden komen hier volledig aan hun trekken.\u2019 3. Overijssel, Reestdal, De wijk: route op basis van knooppuntennetwerk, 8 km", "\u2018De Wijk is uitgangspunt voor een fraaie, grotendeels onverharde wandeling over bomenlanen, landgoederen, langs statige huizen en door het Reestdal. Met misschien wel een van de mooiste stukjes pal langs de kronkelende rivier.\u2019", "Extra winst: wandelen houdt het brein gezond", "Wandelen bevordert je welzijn en houdt je hersenen jong, bepleit de Ierse breinonderzoeker Shane O\u2019Mara in zijn boek Te voet. Wat er gebeurt, aldus O\u2019Mara, is dat zodra een mens overeind komt en gaat lopen, ook het brein overeind schiet. Verspreid over het hele brein worden gebieden actief: het gehoor, gezichtsvermogen en de reactiesnelheid verbeteren, je doet een beroep op je evenwichtsgevoel en op de co\u00f6rdinatie van je motoriek, je moet anticiperen op de bewegingen van anderen om je heen, de in je brein gevormde cognitieve kaarten van de omgeving worden geactiveerd en bijgewerkt en het geheugen helpt ons naar onze bestemming. En in een actief brein vormen hersencellen gemakkelijker nieuwe verbindingen, wat goed is voor het nemen van beslissingen, het oplossen van problemen en voor je creativiteit.", "O\u2019Mara propageert: ga wandelen, in een stevig tempo, zo\u2019n half uur lang en pakweg vier keer per week.", "Top drie tochten van wandelroutemaker Rutger Burgers 1. Archemerberg -Bergwandeling Eerde, startpunt kasteel, 11 km", "\u2018Deze bergwandeling opent een reeks van dertien routes in het boekje De mooiste bergwandelingen van Nederland. Ik heb dit wandelboekje in 2006 gemaakt. Thuis staan boeken als Die sch\u00f6nste Gipfeltoure der Schweiz op de plank. Als routemaker denk je dan: dat kunnen wij ook. Op de top van de Archemerberg ervaar je het echte Gipfelgl\u00fcck.\u2019 2. Wandelen buiten de binnenstad van Amsterdam, 228 km over 14 wandelingen", "\u2018Geweldige tocht die steeds weer Amsterdam in- en uitgaat. De route is opgeknipt in veertien dagwandelingen, samen een soort spaghetti, en staat bol van de hoogtepunten. Met deze bizarre tocht leer je Amsterdam pas echt kennen. Ultieme afwisseling van kleurrijk stedelijk landschap. Maar ook door stadsparken en recreatiebosjes, die als groene gangen de stad dooraderen.\u2019Zie: Gids door Alex Buis, Uitgeverij Gegarandeerd Onregelmatig, \u20ac 16,95 3. Grote rivierenpad Nijmegen -Kleve, startpunt station Nijmegen, 37 km", "\u2018In 2012 ben ik samen met mijn vrouw begonnen aan de Europese Wandelroute E8 richting Istanbul. We hebben nu bijna heel Duitsland doorkruist. En juist het weekend over de flanken van de Nijmeegse stuwwal koester ik als een van de mooiste etappes. Op en neer in het hellingbos, fraaie uitzichten, veel onverharde paden en niet te vergeten de Romeinse geschiedenis die voor het oprapen ligt.\u2019", "Stof tot nadenken tijdens het wandelen: welk landschap kiezen we?", "Wie wandelt, kijkt kritisch naar het landschap. Hoe ligt Nederland erbij? Schoonheid is vaak geen argument bij de invulling van het Nederlandse landschap. Dat is vreemd, zo schrijft Caspar Janssen in dit essay over de natuur, want wie kiest er nu bewust voor om te leven in een lelijk land? Wie verkiest een leeg weiland met \u00e9\u00e9n grassoort dat erbij ligt als een biljartlaken boven een bloemrijk grasland met koeien, grutto\u2019s en kieviten?", "Tijdens zijn tochten ziet Janssen kleine lichtpuntjes - agrarisch cultuurland met volop natuur: op de Overijsselse landgoederen Twickel en Lankheet en het Gelderse landgoed Sieverdink, op de percelen van vleesveehouder Rens Kolff bij Uppel in West-Brabant.", "\u2018Al deze boeren vormen nog altijd een kleine minderheid. De hoofdstroom gaat \u2013 gestuurd door de wereldmarkt en de Europese subsidies \u2013 onveranderd de andere kant op. Richting schaalvergroting, minder boeren, meer productie, monoculturen, lagere prijzen. En richting een lelijker landschap met nauwelijks nog natuur. Dat speelt zich af op 60 procent van ons grondgebied. Dat is het land dat het beeld bepaalt van Nederland. Of, zoals Siemen Dijkstra, beeldend kunstenaar uit Dwingeloo zei: \u2018Mensen maken zich druk over het verdwijnen van Zwarte Piet, maar ons landschap zegt pas echt iets over onze identiteit.\u2019"], "authors": [], "keywords": ["van", "tijd", "staren", "vogeltje", "een", "en", "wandeling", "te", "ik", "simpele", "\u00e9n", "op", "voor", "je", "ons", "met", "wat", "het"], "pubDate": "2020-06-08T10:56:39Z", "publicationId": "1a359314-37ee-33a8-8de7-301d3eb2ed28"}