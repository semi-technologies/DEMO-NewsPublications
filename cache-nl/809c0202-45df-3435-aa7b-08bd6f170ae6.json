{"id": "809c0202-45df-3435-aa7b-08bd6f170ae6", "title": "Conflict over kunstwerken Jan Dekkers. Museum Collectie Brands probeert beelden die in tuin Gieterveen staan terug te krijgen", "url": "https://www.dvhn.nl/drenthe/Conflict-over-kunstwerken-Jan-Dekkers.-Museum-Collectie-Brands-probeert-beelden-die-in-tuin-Gieterveen-staan-terug-te-krijgen-26231690.html", "summary": "Museum Collectie Brands uit Nieuw-Dordrecht probeert zeven standbeelden van kunstenaar Jan Dekkers die zij hebben gekregen van de erfgenaam terug te krijgen.\n\u201eMevrouw Van Leeuwen wilde de collectie van haar man bij elkaar houden\u201d, zegt Hank Peters, bestuurslid van Museum Collectie Brands in Nieuw-Dordrecht.\n\u201eDe mannen in het huis in Gieterveen vinden dat de beelden van hen zijn.\u201dVerkoopovereenkomstIn de verkoopovereenkomst van het huis in Gieterveen staat dat de beeldhouwwerken van Dekkers het eigendom van Van Leeuwen zouden zijn, totdat zij kwam te overlijden.\nVan Leeuwen wilde bij leven van die afspraak af.\nZij gaf toen aan dat ze \u2018alles op alles zou willen zetten om de collectie van haar man samen te krijgen\u2019.", "paragraphs": ["Museum Collectie Brands uit Nieuw-Dordrecht probeert zeven standbeelden van kunstenaar Jan Dekkers die zij hebben gekregen van de erfgenaam terug te krijgen. De mannen die ze in hun tuin hebben staan in Gieterveen weigeren dit. Zij vinden dat de beelden van hen zijn.", "Het museum staat lijnrecht tegenover de mannen die de beelden nu hebben. Inmiddels ligt de zaak bij de rechter en sturen advocaten over en weer brieven. Wanneer de zaak inhoudelijk wordt behandeld is onbekend.", "Jan Dekkers en zijn vrouw Lucy van Leeuwen woonden vroeger in het huis in Gieterveen. Daar was ook het atelier van Dekkers. Nadat hij in 1997 overleed, verkocht zijn vrouw in 2007 het huis aan de mannen die er nu wonen.", "\u201eMevrouw Van Leeuwen wilde de collectie van haar man bij elkaar houden\u201d, zegt Hank Peters, bestuurslid van Museum Collectie Brands in Nieuw-Dordrecht. \u201eDe mannen in het huis in Gieterveen vinden dat de beelden van hen zijn.\u201d", "Verkoopovereenkomst", "In de verkoopovereenkomst van het huis in Gieterveen staat dat de beeldhouwwerken van Dekkers het eigendom van Van Leeuwen zouden zijn, totdat zij kwam te overlijden. Na haar dood zouden de beelden volgens de overeenkomst automatisch naar de huiseigenaren in Gieterveen gaan.", "Van Leeuwen wilde bij leven van die afspraak af. \u201eVorig jaar klopte ze bij ons aan. Ze wilde de collectie van haar man aan ons schenken\u201d, zegt Peters. \u201eWe gaan plek maken voor die collectie. We willen een wisselruimte \u2018Jan Dekkers\u2019 maken met een aantal permanente stukken. Die tuinbeelden horen daar helemaal bij.\u201d", "Dagblad van het Noorden sprak eerder dit jaar met weduwe Lucy van Leeuwen in haar huis in Gieten. Zij gaf toen aan dat ze \u2018alles op alles zou willen zetten om de collectie van haar man samen te krijgen\u2019. Het conflict greep Van Leeuwen erg aan. \u201eIk ben al heel oud, maar ik probeer in leven te blijven zodat ik zeker weet dat die tuinbeelden naar het museum gaan. Dat is echt mijn laatste wens.\u201d", "Dat is Van Leeuwen niet gelukt. Ze overleed twee maanden geleden.", "Rechtszaak", "Van Leeuwen spande toen zij nog leefde een rechtszaak aan tegen de mannen die nu het huis in Gieterveen bewonen. Museum Collectie Brands heeft die rechtszaak overgenomen. \u201eMevrouw Van Leeuwen heeft Museum Collectie Brands de enige algehele erfgenaam gemaakt\u201d, zegt Peters. \u201eDit hebben wij zo afgesproken. Dit is ook hoe zij het wil.\u201d", "De huidige eigenaren van het huis in Gieterveen zijn om een reactie gevraagd, maar laten op advies van hun advocaat weten dat zij geen medewerking willen verlenen aan een artikel zolang de rechtszaak nog loopt.", "Wie is Jan Dekkers?", "De kunstwerken van Jan Dekkers, die naast beelden voor binnen en buiten ook schilderijen, pentekeningen, glas-in-lood en keramiek maakte, zijn verspreid door Drenthe. In het gemeentehuis van Assen hangt bijvoorbeeld een bord met het wapen van Assen erop en het provinciehuis van Drenthe heeft glas-in-loodramen van Dekkers. Verder staan er verschillende beelden in de provincie, met name in de buurt van Gieten en Gieterveen, in de buurt van zijn voormalige atelier.", "Jetta Klijnsma", "In februari 2019 ging commissaris van de Koning Jetta Klijnsma nog langs bij Van Leeuwen. \u201eDat ging om het onderbrengen van de collectie\u201d, zegt museumbestuurder Peters. \u201eHet bezoek van Klijnsma was een steuntje in de rug voor Van Leeuwen. Ze was al veertig jaar hiermee bezig.\u201d", "Klijnsma schreef een brief na afloop van het bezoek naar Van Leeuwen. \u201eU hebt na ons bezoek besloten om de borden met de Drentse wapens aan de provincie en de gemeente te schenken\u201d, schrijft ze. \u201eHet bord met het wapen van Drenthe krijgt een mooie plaats in het provinciehuis. Het bord met het wapen van Assen hebben wij overhandigd aan de burgemeester van Assen, die er een goede plek voor zoekt in het gemeentehuis.\u201d"], "authors": ["Bas Van Sluis", "Emma Van Der Wal"], "keywords": ["kunstwerken", "krijgen", "jan", "van", "gieterveen", "probeert", "museum", "een", "te", "het", "tuin", "aan", "staan", "terug", "die", "en", "dat", "collectie", "leeuwen"], "pubDate": null, "publicationId": "bb59becc-5bf6-3c6d-8cdd-d41716890d16"}