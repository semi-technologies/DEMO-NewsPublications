{"id": "156f2286-36e2-3429-aedf-c04fa471c039", "title": "Duncan Laurence heeft de tijd genomen na het songfestival", "url": "https://trouw.nl/nieuws/duncan-laurence-heeft-de-tijd-genomen-na-het-songfestival~b8be38d0/", "summary": "PopDuncan LaurenceSmall Town BoyUniversal Music\u2605\u2605\u2605\u2605Na zijn overwinning op het Eurovisiesongfestival in 2019 riep Duncan Laurence in de camera: \u201cMusic first!\u201d En dat is precies wat de Nederlandse singer-songwriter gedaan heeft.\nMuziek op de eerste plaats zetten door niet snel zijn roem te verzilveren met een kort na het songfestival uitgebracht album, maar de tijd te nemen voor zijn eerste plaat.\nWe wisten dus al welke kant het op zou gaan en net als de EP staat ook het album in het teken van intieme luisterliedjes, met persoonlijke teksten en een sobere instrumentatie.\nTekstueel springt \u2018Love Don\u2019t Hate It\u2019 eruit, met een even simpele als doeltreffende oproep tot tolerantie: \u201cLet\u2019s not complicate it.\nAfgezien daarvan is \u2018Small Town Boy\u2019 een zeer fraai en consistent album geworden, dat bewijst dat Duncan Laurence\u2019s overwinning op het songfestival alles behalve een toevalstreffer was.", "paragraphs": ["Pop", "Duncan Laurence", "Small Town Boy", "Universal Music", "\u2605\u2605\u2605\u2605", "Na zijn overwinning op het Eurovisiesongfestival in 2019 riep Duncan Laurence in de camera: \u201cMusic first!\u201d En dat is precies wat de Nederlandse singer-songwriter gedaan heeft. Muziek op de eerste plaats zetten door niet snel zijn roem te verzilveren met een kort na het songfestival uitgebracht album, maar de tijd te nemen voor zijn eerste plaat.", "Anderhalf jaar later presenteert hij nu zijn eerste studioalbum \u2018Small Town Boy\u2019.", "Een grote verrassing is de plaat niet, want vijf nummers stonden al op de eerder dit jaar verschenen EP \u2018Worlds on Fire\u2019. We wisten dus al welke kant het op zou gaan en net als de EP staat ook het album in het teken van intieme luisterliedjes, met persoonlijke teksten en een sobere instrumentatie. Vooral de piano en akoestische gitaar spelen een grote rol.", "Het levert een zeer verzorgd album op met gloedvolle nummers zoals \u2018Loves You Like I Couldn\u2019t Do\u2019, dat gedragen wordt door een po\u00ebtische melodie. Tekstueel springt \u2018Love Don\u2019t Hate It\u2019 eruit, met een even simpele als doeltreffende oproep tot tolerantie: \u201cLet\u2019s not complicate it. If it\u2019s love, don\u2019t hate it.\u201d", "Het album had in muzikaal opzicht misschien wat gevarieerder gekund. Afgezien daarvan is \u2018Small Town Boy\u2019 een zeer fraai en consistent album geworden, dat bewijst dat Duncan Laurence\u2019s overwinning op het songfestival alles behalve een toevalstreffer was."], "authors": ["Saskia Bosch"], "keywords": ["laurence", "zijn", "songfestival", "eerste", "en", "heeft", "een", "met", "tijd", "op", "genomen", "duncan", "album", "het", "town", "dat"], "pubDate": "2020-11-20T12:46:00Z", "publicationId": "b66cd8e4-4294-3571-bcd7-e490527f1a48"}