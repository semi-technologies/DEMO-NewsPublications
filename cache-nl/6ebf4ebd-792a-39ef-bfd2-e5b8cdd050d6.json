{"id": "6ebf4ebd-792a-39ef-bfd2-e5b8cdd050d6", "title": "Leidt een haperende motor in de hersencellen tot psychiatrische klachten?", "url": "https://volkskrant.nl/wetenschap/leidt-een-haperende-motor-in-de-hersencellen-tot-psychiatrische-klachten~b75389c6/", "summary": "\u2018Ik zeg niet dat \u00e1lle depressiegevallen te wijten zijn aan een energietekort in de hersencellen\u2019, benadrukt Kozicz.\n\u2018Mooi en origineel\u2019, noemt hoogleraar endocrinologie Onno Meijer van het Leids Universitair Medisch Centrum (LUMC) de theorie.\nE\u00e9n verwachting is dat mensen met haperende celmotoren niet alleen lijden aan een energietekort in het brein, maar overal in hun lichaam.\nEen kwartiertje wandelen vandaag is al een goed begin, het hoeft niet meteen een uur te zijn.\u2019Laboratoriumexperimenten lijken de theorie te bevestigen.\n\u2018Als slechte energiehuishouding in hersencellen echt die klachten geeft, verwacht je ze ook als de hersencellen minder zuurstof krijgen, zoals bij bloedarmoede bijvoorbeeld.", "paragraphs": ["Beeld Olivier Heiligers", "Wat is het idee?", "Uitgeblust. Zo voelen mensen met een depressie of een angststoornis zich al gauw. Maar die uitputting z\u00e9lf kan ook de oorzaak van de psychiatrische klachten zijn, stelt een relatief nieuwe theorie van onder meer neurobioloog Tamas Kozicz en stofwisselingsziekte-expert Eva Morava-Kozicz. De twee zijn getrouwd en aan de ontbijttafel bedachten ze enkele jaren geleden dat als er problemen spelen in de ingebouwde motorblokjes van hersencellen, mitochondri\u00ebn genaamd, dat ook hersenklachten kan veroorzaken.", "\u2018Ik zeg niet dat \u00e1lle depressiegevallen te wijten zijn aan een energietekort in de hersencellen\u2019, benadrukt Kozicz. \u2018Eerder een minderheid. Maar voor sommige mensen die een tegenslag krijgen in hun leven, ze verliezen hun baan of een relatie, kunnen de mitochondri\u00ebn van de hersencellen die klap opeens niet aan, denken we. Het kost namelijk veel energie om ze goed te laten werken. Samen slurpen hersencellen 20 procent van alle brandstof in ons lichaam op, terwijl ze maar 2 procent van het gewicht innemen.\u2019", "Wat is er zo wild aan?", "Met deze haperende-mitochondri\u00ebntheorie begeeft de wetenschap zich op nogal onontgonnen terrein. Waar bij psychiatrische klachten onderzoekers meestal verklaringen zoeken in een combinatie van omgevingsfactoren, persoonlijkheidskenmerken en signaalstoffen tussen hersencellen, weet niemand wat de mitochondri\u00ebn precies uitspoken.", "\u2018Mooi en origineel\u2019, noemt hoogleraar endocrinologie Onno Meijer van het Leids Universitair Medisch Centrum (LUMC) de theorie. \u2018Energiebehoefte koppelen aan hersenactiviteit is iets heel zinnigs dat te weinig gebeurt.\u2019", "Waarom zou het kunnen kloppen?", "Hoewel het verhaal in de kinderschoenen staat, zijn er al wat aanwijzingen te vinden. E\u00e9n verwachting is dat mensen met haperende celmotoren niet alleen lijden aan een energietekort in het brein, maar overal in hun lichaam. Dat herkent psycholoog-onderzoeker Josine Verhoeven van GGZ inGeest en Amsterdam UMC in de praktijk, waar ze depressieve pati\u00ebnten ziet. \u2018Die zijn extreem moe. Tegen bepaalde pati\u00ebnten zeg ik soms: je hebt nu even een conditie van iemand die twintig jaar ouder is. Een kwartiertje wandelen vandaag is al een goed begin, het hoeft niet meteen een uur te zijn.\u2019", "Laboratoriumexperimenten lijken de theorie te bevestigen. Muizen die een stresstest ondergaan \u2013 met onder meer elektrische schokken \u2013 blijven langdurig van streek als ze haperende mitochondri\u00ebn hebben, maar niet als die motortjes in topconditie zijn, ontdekte Kozicz samen met Tim Emmerzaal aan de Radboud Universiteit. En in opgekweekte cellen in een petrischaal zien ze dat neuronen met mitochondriale problemen meer moeite hebben om signalen door te geven aan andere hersencellen.", "Wat spreekt de theorie tegen?", "\u2018We kunnen nog niet zeggen of onze theorie klopt\u2019, benadrukt Kozicz. Een groot probleem is dat er geen enkele manier bestaat om live in mensen te meten wat er met de mitochondri\u00ebn in de hersencellen gebeurt, vertelt zijn collega Emmerzaal. \u2018Je kunt wel stukjes spierweefsel afnemen\u2019, zegt hij, \u2018maar de mitochondri\u00ebn daarin doen misschien iets anders dan die in hersencellen.\u2019", "\u2018Het is allemaal knettermoeilijk te bewijzen\u2019, zegt ook LUMC-hoogleraar Onno Meijer. \u2018De sprong die ze willen maken is ook erg groot, van \u00e9\u00e9n klein celonderdeel naar gedrag.\u2019 Onderzoek daarom ook breder, zegt Meijer. \u2018Als slechte energiehuishouding in hersencellen echt die klachten geeft, verwacht je ze ook als de hersencellen minder zuurstof krijgen, zoals bij bloedarmoede bijvoorbeeld. Daar zouden ze naar kunnen kijken.\u2019"], "authors": ["Ronald Veldhuizen"], "keywords": ["tot", "zijn", "van", "motor", "haperende", "een", "ze", "dat", "psychiatrische", "aan", "te", "leidt", "het", "klachten", "die", "hersencellen"], "pubDate": "2020-12-18T12:00:44Z", "publicationId": "1a359314-37ee-33a8-8de7-301d3eb2ed28"}