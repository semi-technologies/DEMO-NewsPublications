{"id": "dbfaa4e7-eb2b-3224-87bc-328b2ce2a66b", "title": "Dirk Beljaarts, allemansvriend die het lot van de horeca draagt", "url": "https://volkskrant.nl/nieuws-achtergrond/dirk-beljaarts-allemansvriend-die-het-lot-van-de-horeca-draagt~b14c38b6/", "summary": "Het is de achterban van Dirk Beljaarts, algemeen directeur van Koninklijke Horeca Nederland.\n\u2018Ik zag het bericht dat het Outbreak Management Team (OMT) ging onderzoeken of de horeca toch kon openblijven.\n\u2018Onze branchevereniging wil gelijk oplopen met onder meer het OMT, RIVM en het ministerie van Volksgezondheid.\nBalanceeractHoe balanceert Beljaarts tussen de uiteenlopende belangen van zijn achterban en de overheid waarmee hij intensief onderhandelt over het versoepelen van de maatregelen?\n\u2018Maar bij het uitleggen of het bestrijden van een vervelende boodschap moet je ook publiekelijk je stem durven verheffen\u2019, zegt Andras Koscis, ambassadeur van Hongarije in Nederland.", "paragraphs": ["Caf\u00e9s en restaurants blijven voorlopig dicht. Horecabedrijven morren. Het is de achterban van Dirk Beljaarts, algemeen directeur van Koninklijke Horeca Nederland. Hij zit in een spagaat: hij moet met de vuist op tafel slaan maar ook vrienden blijven met Den Haag. \u2018Dirk voelt de pijn.\u2019", "Ondanks overleg met premier Rutte bleef de boodschap onveranderd voor Koninklijke Horeca Nederland. Ook oproepen van sterrenkoks als Ron Blaauw voor meer duidelijkheid hielpen niet. De tweede golf van het coronavirus is nog niet uitgewoed en dus blijft de horeca dicht tot medio december. Hoe effectief is de lobby van directeur Dirk Beljaarts? En wat is het perspectief voor de noodlijdende sector?", "Bij zijn aantreden in februari 2019 verkondigde Beljaarts dat de branche\u00adorganisatie zich moest vernieuwen. \u2018Anders bestaan we over tien jaar niet meer\u2019, vertelde de 42-jarige Brabander aan KHN Magazine. Een jaar later staart Beljaarts in het oog van de storm, nu duizenden medewerkers in de horeca hun baan dreigen te verliezen.", "Zijn leermeester Erwin Rozendal, eigenaar van hotel/restaurant Villa Beukenhof in Oegstgeest, ziet hem nog binnenlopen bij zijn eerste sollicitatie in 2001. \u2018Een mooi mannetje in pak, zo van de hotelschool. De energie en kwaliteit straalden van hem af. Als KHN-directeur kan hij nooit iedereen tevreden stellen. Maar Dirk is een allemansvriend, realistisch en neutraal. Dat helpt hem.\u2019", "Rozendal heeft nog wekelijks contact met zijn vroegere pupil. \u2018Voor of na zijn bezoek aan de verantwoordelijke ministers stuurt hij berichtjes. Ze worstelen allemaal met maatregelen, waarvan niemand met zekerheid kan stellen of ze effect hebben.\u2019", "Leg maar uit aan je achterban dat de sportscholen bij de eerste lockdown dicht moesten en nu mogen openblijven, terwijl de horeca \u00adwederom moest sluiten. Rozendal: \u2018Het is zowel voor de overheid als voor Dirk een spagaat. Het is de kunst om soms te te schreeuwen en met de vuist op tafel te slaan, maar ook vriendjes te blijven.\u2019", "De onvrede", "Koninklijke Horeca Nederland behartigt de belangen van zo\u2019n 19 duizend leden en niet iedereen voelt zich gehoord. Michael Meeuwisse, eigenaar van brasserie De Posthoorn in Den Haag, spande vorige maand een rechtszaak aan tegen de staat om heropening van de horeca af te dwingen. \u2018Ik zag het bericht dat het Outbreak Management Team (OMT) ging onderzoeken of de horeca toch kon openblijven. Ik dacht: genoeg is genoeg.\u2019", "Al 22 jaar voert Meeuwisse de regie over het familiebedrijf. Nu is De Posthoorn \u2018technisch failliet\u2019, zonder steun van de overheid dreigt het einde. \u2018We zijn afhankelijk van NOW (de overbruggingsregeling van de overheid, red.), dat is de trieste werkelijkheid. Zonder stip aan de horizon is het klaar.\u2019", "Hoewel Horeca Nederland in augustus al een rechtszaak tegen de verplichte 1,5 meter afstand voor groepen tot negen personen had verloren, deed Meeuwisse een nieuwe poging. \u2018Onze branchevereniging wil gelijk oplopen met onder meer het OMT, RIVM en het ministerie van Volksgezondheid. Alle plannen moeten dus langs meerdere bureaus, zo is KHN niet slagvaardig.\u2019", "Meeuwisse heeft geen overleg gehad met Beljaarts over de rechtszaak. \u2018Je had je kunnen voorstellen dat Koninklijke Horeca Nederland opnieuw juridische stappen zou overwegen.\u2019 De rechter ging niet mee met de eis van de Haagse horecabaas, de overheid mocht de horeca wederom sluiten. Meeuwisse en enkele Haagse ondernemers beraden zich op nieuwe mogelijkheden om heropening af te dwingen.", "Balanceeract", "Hoe balanceert Beljaarts tussen de uiteenlopende belangen van zijn achterban en de overheid waarmee hij intensief onderhandelt over het versoepelen van de maatregelen? Leendert-Jan Visser, directeur van MKB Nederland, roemt zijn kalmte. \u2018Dirk voelt de pijn van de ondernemers. Toch houdt hij het hoofd koel. Je ziet wie Dirk is en dat maakt hem geloofwaardig. Wie het in zijn positie van trucs moet hebben, valt hard door de mand.\u2019", "Beljaarts omschrijft zichzelf als pure \u2018horecaman\u2019 die door het vak gegrepen werd toen hij als kind het restaurant van zijn oom in Breda bezocht. Later werkte hij als general manager in diverse hotels. Ten onrechte wordt Beljaarts door vele horeca\u00adondernemers als een bureaucraat beschouwd, zegt Rob\u00e8r Willemsen, bestuursvoorzitter van Koninklijke Horeca Nederland. \u2018Ondanks zijn brede achtergrond krijgt Dirk het stempel van de ambtenaar in stropdas die niet weet wat zich op de werkvloer afspeelt. Dirk is allesbehalve dat, hij heeft met zijn voeten in de klei gestaan. En je kunt ook een gezellige avond met hem hebben in de kroeg. Maar hij heeft nu een andere rol.\u2019", "Volgens Willemsen kan Beljaarts goed tegen kritiek. \u2018Mits onderbouwd.\u2019 En dat gebeurt lang niet altijd, want bij sommige leden overheerst het gevoel dat KHN een tandeloze tijger is.", "Willemsen: \u2018Na zeven maanden strijden krijg je weleens pijn in je buik als je de reacties ziet op de sociale media. Mensen die geen strohalm kunnen vastpakken, reageren zich op ons af. Dirk leeft intens mee met noodlijdende ondernemers. Ik weet zeker dat hij thuis af en toe een traan laat, zo kwetsbaar is hij ook.\u2019", "Good cop, bad cop", "Beljaarts verstaat de kunst van uitdelen en incasseren, aldus MKB-topman Visser. Niet altijd wenst de directeur koninklijk te opereren en gaat hij er met gestrekt been in. Dan verschijnen ronkende termen als \u2018onaanvaardbaar\u2019 en \u2018onacceptabel\u2019 in de pers\u00adberichten of hekelt Beljaarts de \u2018symboolpolitiek\u2019 van de overheid of instanties als het RIVM en OMT. Maar altijd blijft hij in overleg met diezelfde gremia.", "Visser: \u2018Je moet in Den Haag de emotie vertalen van de ondernemer die niet weet of hij de volgende dag overleeft en twijfelt of hij zijn spaargeld moet inzetten of stoppen. En \u00adtegelijkertijd moet Dirk onderhandelen met de overheid over passende steunpakketten.\u2019", "Bij Koninklijke Horeca Nederland fungeren de voorzitter en de directeur als een tandem, waarbij Willemsen vaak de pitbull is en Beljaarts de plooien weer gladstrijkt. \u2018Een beetje good cop, bad cop en dat wisselen we soms af\u2019, aldus Willemsen.", "Hij liet zich als hotelier gelden als het nodig was, zegt Erwin van der Graaf, vice-president Operations \u00adAccor Hotels Nederland, die met hem samenwerkte bij Novotel Amsterdam City. \u2018Dirk was een uitgesproken general manager die niet bang was om stevige besluiten te nemen. Zo pakte hij de klanten- en gastensegmentatie van het Novotel aan. Het betekent dat je van bepaalde klanten afscheid neemt en andere binnenhaalt. Hij is niet van het pappen en nathouden, durfde de status quo ter discussie te stellen.\u2019", "Die karaktertrek herkent Van der Graaf ook in de soms robuuste wijze waarop Beljaarts KHN aanvoert. \u2018De sector trilt op zijn grondvesten, Dirk geeft de gehele branche meer smoel door zich sterk te profileren. Maar ik ken Dirk ook als een netwerker pur sang, een politiek dier. Achter de schermen blijft hij de dialoog voeren.\u2019", "Volgens Van der Graaf is het onherroepelijk verbonden met zijn positie dat Beljaarts soms tegen schenen schopt. \u2018Dirk moet de woordvoerder zijn van de multinationals, de kleine ondernemer met \u00e9\u00e9n of twee man personeel en alles daartussenin. Het is voor hem ook koorddansen. Als je het voor iedereen goed doet, ben je misschien ook flets en kleurloos.\u2019", "Erwin Rozendal: \u2018Als KHN-directeur kan hij nooit iedereen tevreden stellen. Maar Dirk is een allemansvriend, realistisch en neutraal. Dat helpt hem.\u2019 Beeld Jiri B\u00fcller", "Stille diplomatie", "Beljaarts leerde als adviseur van het Frans Halsmuseum in Haarlem en als honorair consul van de Hongaarse ambassade ook de principes van de stille diplomatie. \u2018Maar bij het uitleggen of het bestrijden van een vervelende boodschap moet je ook publiekelijk je stem durven verheffen\u2019, zegt Andras Koscis, ambassadeur van Hongarije in Nederland. \u2018En daar schrikt Dirk niet voor terug.\u2019", "Ron Okhuijsen, eigenaar van restaurant Goesting in Utrecht, stoort zich juist aan de toon waarop het debat wordt gevoerd. \u00ad\u2018Zeker bij KHN-voorzitter Willemsen heb ik soms het idee dat we in een voetbalstadion zitten. Hij is een ander type dan Beljaarts die meer bedachtzaam is. Dirk wacht soms even met het geven van een antwoord. Rob\u00e8r is rauwer, hij is de supporter die zich meer laat leiden door de emotie.", "\u2018Het is symbolisch voor de huidige wijze van communiceren. Wie het hardste schreeuwt, krijgt de meeste aandacht. Met gestrekt been erin gaan, is de nieuwe mores. Het geeft me een ongemakkelijk gevoel. Ik ben van de nuance en het begrip. Maar die lijken soms ver te zoeken. Ik denk dat het publiek ook denkt: ja horeca, nu weten we het wel.\u2019", "Het armpjedrukken met de overheid leidt slechts tot \u2018populistisch geklets\u2019, stelt Okhuijsen. \u2018De overheid sluit de horeca niet voor haar lol. Het zijn duivelse dilemma\u2019s. We moeten er zeker over discussi\u00ebren, maar de KHN dient zijn waardigheid te behouden. De opgewonden toon past ook niet bij de uitstraling van onze branche.\u2019", "KHN is niet in de positie om kieskeurig zijn vrienden uit te kiezen. Wanneer PVV-leider Geert Wilders pleit voor een versoepeling van de maatregelen van de horeca wordt hij op Twitter door Beljaarts bedankt. \u2018Ik zou daar voorzichtig mee zijn\u2019, aldus Okhuijsen. \u2018Ik houd ook niet van dat paniekerige resultaatvoetbal.\u2019", "Zelfreinigende werking", "Het zit niet in de aard van de horecaondernemers om als de boeren op het Malieveld te protesteren tegen het beleid van de regering, zegt Ron Blaauw, chef-kok en eigenaar van vier restaurants in Amsterdam. Beljaarts zal ze ook niet aanmoedigen, stelt MKB-directeur Visser. \u2018Je kunt op het Malieveld gaan staan, maar dat werkt eerder averechts. Het is nu zaak gezamenlijk plannen te bedenken om straks weer verantwoord open te kunnen.\u2019", "De coronacrisis heeft volgens Ron Blaauw ook een zelfreinigende werking in de horecabranche. \u2018Er moest ook wel iets gebeuren. In elk leeg pand in Amsterdam werd wel een caf\u00e9 of restaurant gevestigd. Er was simpelweg te veel horeca. Het werd tijd voor een frisse wind, al gaat er nu een orkaan door onze branche.\u2019", "Beljaarts wil de schade zoveel mogelijk beperken. KHN-voorzitter Willemsen: \u2018De coronacrisis is niet het realistische meetpunt voor de sanering die nu plaatsvindt. De horeca beweegt altijd mee met de economie en de wens van de consument. Nederland stond aan de top met een lage werkloosheid. Nu sluiten bedrijven die gezond waren voor de crisis en veel ge\u00efnvesteerd hadden. We krijgen wellicht 800- tot 900 duizend werk\u00adlozen, dat laat zich ook voelen in de horeca.\u2019", "De horeca, reissector en evenementenbranche verdienen volgens Erwin Rozendal van Villa Beukenhof een \u00adeigen ministerie. \u2018Nederland is er aan toe en dan is Dirk een sterke kandidaat. Hij is in feite nu al de minister van Hospitality en travel.\u2019"], "authors": ["Rob\u00e8rt Misset"], "keywords": ["draagt", "van", "het", "allemansvriend", "hij", "die", "met", "dirk", "zijn", "lot", "horeca", "een", "niet", "en", "dat", "beljaarts"], "pubDate": "2020-11-16T18:24:00+01:00", "publicationId": "1a359314-37ee-33a8-8de7-301d3eb2ed28"}