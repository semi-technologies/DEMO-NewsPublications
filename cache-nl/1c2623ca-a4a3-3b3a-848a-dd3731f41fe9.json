{"id": "1c2623ca-a4a3-3b3a-848a-dd3731f41fe9", "title": "Een beetje constructie verdient een nominatie", "url": "https://trouw.nl/cultuur-media/een-beetje-constructie-verdient-een-nominatie~b9643a46/", "summary": "Een lezer nomineert als Grammaticale Structuur van het Decennium \u2018een beetje\u2019, maar dan met een zelfstandig naamwoord erachter.\nNiet \u2018Ik ben een beetje moe\u2019, maar \u2018Een beetje kerstboom past wel in de auto\u2019.\nOm te beginnen is \u2018een beetje\u2019 een bijwoordelijke bepaling (\u2018Het sneeuwt een beetje\u2019), die vaak een graadbepaling vormt bij een bijvoeglijk naamwoord (\u2018een beetje koud\u2019).\nAls je dat toevoegt aan \u2018Een kerstboom past wel in de auto\u2019, zou je dus eigenlijk moeten krijgen \u2018Een een beetje kerstboom\u2019.\nJe leest het dus als \u2018iets wat enigszins kerstboom is\u2019, of \u2018iets wat het predicaat kerstboom een beetje verdient\u2019.", "paragraphs": ["Een lezer nomineert als Grammaticale Structuur van het Decennium \u2018een beetje\u2019, maar dan met een zelfstandig naamwoord erachter. Niet \u2018Ik ben een beetje moe\u2019, maar \u2018Een beetje kerstboom past wel in de auto\u2019.", "Hoewel de eerste voorbeelden uit de jaren zestig stammen (in 1969 schrijft een krant dat \u2018een b\u00e9\u00e9tje schrijver\u2019 in zijn leven meerdere prijzen verzamelt), betreft het toch een vrij recente toevoeging aan de taal. Daar komt bij dat er nogal wat bijzonders aan is.", "Om te beginnen is \u2018een beetje\u2019 een bijwoordelijke bepaling (\u2018Het sneeuwt een beetje\u2019), die vaak een graadbepaling vormt bij een bijvoeglijk naamwoord (\u2018een beetje koud\u2019). Het is al bijzonder dat zo\u2019n bepaling bij een zelfstandig naamwoord staat, maar hier is het ook nog eens met het lidwoord versmolten. De bijwoordelijke bepaling is \u2018een beetje\u2019, en daar staat al een lidwoord in. Als je dat toevoegt aan \u2018Een kerstboom past wel in de auto\u2019, zou je dus eigenlijk moeten krijgen \u2018Een een beetje kerstboom\u2019.", "Een graadbepaling bij een zelfstandige naamwoord komt wel meer voor, maar dan in een naamwoordelijk gezegde, bijvoorbeeld in \u2018Hij is zo erg politicus dat hij thuis moties indient over het stofzuigen\u2019. Doordat \u2018politicus\u2019 daar meer als een eigenschap wordt gebruikt dan als een zelfstandigheid, krijgt het iets van een bijvoeglijk naamwoord, en daar past dan zo\u2019n graadbepaling bij: \u2018heel erg politicus\u2019, \u2018een beetje politicus\u2019, \u2018te zeer politicus\u2019.", "Het lijkt erop dat het gesignaleerde gebruik nog een stapje verder gaat. In \u2018een beetje kerstboom past wel in de auto\u2019 gaat het nog wel om die eigenschappen, maar daar is toch weer een zelfstandigheid van gemaakt. Je leest het dus als \u2018iets wat enigszins kerstboom is\u2019, of \u2018iets wat het predicaat kerstboom een beetje verdient\u2019.", "Een mooi voorbeeld van een effici\u00ebnte constructie, die een nominatie verdient."], "authors": ["Peter-Arno Coppen"], "keywords": ["daar", "beetje", "een", "bij", "dat", "nominatie", "naamwoord", "het", "kerstboom", "maar", "verdient", "wel", "constructie"], "pubDate": "2020-12-15T13:07:00Z", "publicationId": "b66cd8e4-4294-3571-bcd7-e490527f1a48"}