{"id": "0c3b545f-c214-34df-a318-a1a7c79c6588", "title": "\u2018Gebeurtenissen komen niet toevallig op je pad\u2019", "url": "https://volkskrant.nl/mensen/gebeurtenissen-komen-niet-toevallig-op-je-pad~be8fced6/", "summary": "Toen ik die baan bij IBM kreeg, had ik het gevoel: nu heb ik bereikt wat zij wilden.\nGebeurtenissen komen op je pad om er iets van te leren \u2013 je kunt kiezen dat wel of niet te doen.\nAlsof ik het niet zelf ben, maar dat ik de spreekbuis van iets anders ben.\nWat er gebeurt, wanneer je je kwetsbaar opstelt.\nIn het begin kom je tegen wat je daarover is aangeleerd: door je ouders, vooral materi\u00eble zekerheid, maar ook door je generatiegenoten, zoals het aantal volgers op sociale media dat je hebt, mooie reizen, veel feesten.", "paragraphs": ["Het gemis aan warmte in haar jeugd en het gevoel altijd een buitenbeentje te zijn, voedden het verlangen bij Wing Yan Man om op zoek te gaan naar wat zij fundamenteel belangrijk vindt. De zoektocht liep via Japan terug naar Nederland.", "\u2018Vorig jaar vroeg ik mijn moeder: \u2018Klopt het dat jullie nooit iets positiefs tegen me hebben gezegd?\u2019 Ze bevestigde dat en zei: \u2018Alleen familieleden zijn eerlijk. Zouden we dan moeten doen als je vrienden? Die liegen tegen je, als ze zeggen dat je er goed uitziet.\u2019 Daarna zei ze voor het eerst: \u2018Maar ik wil wel dat je weet dat we van je houden.\u2019 Dat kwam er met pijn en moeite uit. In de Chinese cultuur is het ongebruikelijk dat te zeggen. Ik ben ervan overtuigd dat mijn ouders het beste met me voor hebben gehad, maar ze konden me helaas geen affectie tonen.\u2019", "Ondernemer Wing Yan Man groeit op in het Veluwse Beekbergen, waar haar ouders een Chinees-Indisch restaurant draaiend houden \u2013 zeven dagen per week. Door die werkdruk ziet ze hen bar weinig: \u2018Mijn vader ontmoette ik alleen in de weekenden door laat op te blijven. Mijn moeder kookte \u2019s middags voor me en ging dan naar het restaurant. We aten nooit samen.\u2019 Vakantie nemen haar ouders niet \u2013 de klanten zouden dan wellicht wegblijven: \u2018Er was veel financi\u00eble stress. Ze hadden daardoor vaak een kort lontje.\u2019", "In de zomervakantie, wanneer het toeristisch hoogtij is, wordt de kleine Wing naar familie in Hongkong gestuurd: \u2018Ik mocht niet tot last zijn. Daarvoor deed ik erg mijn best.\u2019 Dat lukt haar niet altijd \u2013 ze is extrovert, anders dan haar broers, die acht en zes jaar ouder zijn. In het gezin voelt ze zich \u2018een buitenbeentje\u2019. Net als in Beekbergen, \u2018als Chinees meisje in een wit dorp\u2019, en in Apeldoorn op het gymnasium, \u2018waar maar \u00e9\u00e9n ander Aziatisch meisje in mijn jaar zat.\u2019 Ze haalt goede cijfers, speelt piano en tennist. Maar bij wedstrijden en optredens ontbreken haar ouders altijd: \u2018Ik begreep wel dat het restaurant voor ging, maar het voelde alsof ik niet de moeite waard was.\u2019", "Als student civiele techniek aan de Universiteit Twente is ze een van de vijf vrouwen, naast 75 mannen: \u2018Dus ook daar was ik het buitenbeentje. Het was alsof ik constant in de voetbalkleedkamer stond, met veel bier en tieten-humor. Als Aziatische vrouw was ik een gemakkelijk doelwit.\u2019 Een stage in Japan doet haar zelfvertrouwen goed: \u2018Ik was wel alleen, maar ook trots dat ik me daar staande hield.\u2019 Volgt een goede baan bij IBM. Als consultant komt ze binnen bij Shell, Rijkswaterstaat en universiteiten, waarmee IBM samenwerkt. Het gaat mis in 2015, op haar 28ste \u2013 ze krijgt een burn-out. Die leidt tot een drastische carri\u00e8reswitch \u2013 in 2017 richt ze \u20183310 School for Millennials\u2019 op. Daarmee wil ze generatiegenoten helpen die tegen vergelijkbare problemen aanlopen: \u2018Ik vond het ronduit teleurstellend hoe weinig professioneel het er in het bedrijfsleven vaak aan toe gaat; hoe belangrijk ego\u2019s en persoonlijke belangen zijn. Ik wil mensen leren hoe ze minder afhankelijk kunnen worden van de goedkeuring van anderen.\u2019", "Wat is voor u een zinvol leven?", "\u2018Van huis uit heb ik meegekregen dat het leven draait om geld. Dat werd nooit zo expliciet gezegd, maar mijn ouders leefden dat voor. Het ging hen om welvaart, niet welzijn. Ik had bijvoorbeeld niet het plan moeten hebben Frans te studeren \u2013 alleen een b\u00e8ta-studie telde. Je moet weten dat ze in hun jeugd erg arm zijn geweest \u2013 ze stammen uit Chinese boerenfamilies. In hun jeugd was er geen speelgoed, hun jeugd speelde zich af in een compleet andere maatschappij dan die waarin ik ben opgegroeid. Toen ik die baan bij IBM kreeg, had ik het gevoel: nu heb ik bereikt wat zij wilden. Maar inmiddels leef ik niet meer volgens hun waarden. Het gaat me om inspireren en ge\u00efnspireerd worden. Voor mij draait het om het helpen van anderen door mezelf te zijn.\u2019", "Hoe bent u op dat spoor terechtgekomen?", "\u2018Het eerste zaadje werd in Japan geplant, waar ik als 21-jarige stage bij een bedrijf liep. Ik raakte bevriend met een oudere collega, een man van 34. Die wilde een andere baan, maar dacht te oud daarvoor te zijn. Ik praatte op hem in. Terug in Nederland kreeg ik een mail van hem \u2013 hij bleek zielsblij, omdat hij de overstap had aangedurfd. Dat ontroerde me zeer. Door alleen maar mezelf te zijn, was ik van invloed op zijn leven. Dat gaf me het gevoel dat ik wat aan deze wereld kan bijdragen. De herinnering daaraan kwam terug tijdens mijn burn-out.\u2019", "Waardoor liep u vast?", "\u2018Waar het ten diepste op neerkwam, was onzekerheid over de vraag: mag ik er wel zijn? Een loopbaancoach liet me een oefening doen om vicieuze cirkels in mijn denken te herkennen. Ik moest alle idee\u00ebn over mezelf opschrijven en me afvragen hoe die in mijn gedrag doorwerkten. Dat werd een lange lijst negatieve eigenschappen en geboden als \u2018toon geen emoties\u2019, \u2018wees niet tot last\u2019 en \u2018wees niet lui\u2019. Dat laatste had mijn moeder eens tegen me gezegd. Omdat ik zo weinig met haar was, had dat een grote impact. Wat er ook in hakte, was dat ze me altijd vergeleek met dochters in Chinese families. In vergelijking met hen deed ik het nooit goed.", "\u2018Dat gevoel van tekortschieten ervoer ik ook bij IBM, ook al wilden diverse managers mijn mentor zijn, omdat ik zo snel carri\u00e8re maakte. Mensen die in mijn team zaten en dezelfde manager hadden als ik, voelden zich toch superieur aan mij, vermoedelijk omdat ik jong en vrouw was. In contacten met klanten merkte ik vaak niet serieus te worden genomen, bijvoorbeeld wanneer ik met decanen en hoogleraren moest overleggen. Van mijn mentor kreeg ik toen het advies \u2018iemand met grijze haren\u2019 mee te nemen, naar hem zou er worden geluisterd. En inderdaad: men luisterde, alsof hij de grootste expert ter wereld was. Terwijl ik de inhoudelijke kennis bezat. Dat soort ervaringen kwam boven op de onzekerheid die ik aan mijn jeugd had overgehouden.\u2019", "Hoe bent u daarmee aan de slag gegaan?", "\u2018In mijn therapie heb ik de vraag \u2018mag ik hier wel zijn?\u2019 leren relativeren. Mijn therapeut hield me voor: \u2018Je bent er, je kunt niet worden uitgewist \u2013 niet uit de wereld en niet uit het leven van mensen om je heen.\u2019 Zo bracht ze me bij: waar wil ik mijn leven aan besteden? De vraag over er mogen zijn, houdt me nog wel bezig, ook al omdat hij gekoppeld is aan: \u2018Doe ik het wel goed genoeg?\u2019 Die twijfel zit diep. Maar de gebeurtenissen uit mijn jeugd heb ik een plek weten te geven.", "\u2018Ik zie die niet als toevalligheden. Gebeurtenissen komen op je pad om er iets van te leren \u2013 je kunt kiezen dat wel of niet te doen. Van huis uit ben ik niet religieus opgevoed \u2013 ik leerde vooral Chinees bijgeloof, zoals alles met een 4 is slecht en alles met een 8 is goed. Nog altijd heb ik geen religie, maar ik geloof nu wel dat we met een groter geheel zijn verbonden.\u2019", "BOEKTIP Playing Big, Tara Mohr \u2018Door dit boek heb ik geleerd om te gaan met mijn innerlijke, negatieve stem. Ook geeft Tara Mohr aan hoe je kritiek van anderen kunt leren relativeren. Ze geeft oefeningen voor het omgaan met angst en voor het zoeken naar wat voor jouw leven zinvol is \u2013 ze noemt het je roeping. Het boek is geschreven voor vrouwen, maar volgens mij hebben mannen er ook veel aan.\u2019", "Wat stelt u zich daarbij voor?", "\u2018Ik noem dat het universum, je kunt het ook zien als een kracht, een energie. Het universum helpt me om op mijn intu\u00eftie te vertrouwen. Geregeld stel ik me de vraag: wat wil het me nu zeggen? Ook bedank ik het soms voor gebeurtenissen. Niet in een bidhouding hoor, voor mij is dit allemaal erg nieuw, ik kom van ver.", "\u2018Soms voelt het alsof ik niet zelf praat, als ik een workshop geef. Alsof ik het niet zelf ben, maar dat ik de spreekbuis van iets anders ben. Dan hoor ik mezelf praten en denk: wow, dat komt er soepel uit. Waar dat precies vandaan komt, weet ik niet.\u2019", "Wat wilt u met uw werk bereiken?", "\u2018Bij ondernemen gaat het me niet om geld verdienen. Ik wil mensen laten ervaren wat er gebeurt wanneer ze over hun grenzen heen durven gaan. Wat er gebeurt, wanneer je je kwetsbaar opstelt. Zelf heb ik gemerkt dat openheid erg wordt gewaardeerd, bijvoorbeeld wanneer ik discriminatie aansnijd. Dan hoef je alleen maar te vragen: \u2018Wie heeft zich ook weleens buitengesloten gevoeld?\u2019Dan komen de verhalen. In mijn workshops heb ik ervaren dat je in korte tijd bijzondere ervaringen kunt delen en elkaar kunt steunen.", "\u2018De coronacrisis kwam slecht uit voor mijn bedrijf, omdat het geven van workshops lastig werd. Ik dacht: nu gaat het omvallen. Ik vroeg me af: wat is de les die ik hieruit zou moeten leren? Rust nemen, kwam in me op, want de voorgaande jaren was het alleen maar hollen geweest en dat zou het zijn gebleven. In plaats daarvan kon ik nu de tijd nemen een nieuw concept te ontwikkelen.\u2019", "Waar bent u op uitgekomen?", "\u2018Een variant op het bordspel Levensweg, maar dan levensgroot gespeeld. Oorspronkelijk is dat een hard kapitalistisch spel dat vooral draait om geld verdienen. In mijn variant gaat het om je eigen definitie van succes. In het begin kom je tegen wat je daarover is aangeleerd: door je ouders, vooral materi\u00eble zekerheid, maar ook door je generatiegenoten, zoals het aantal volgers op sociale media dat je hebt, mooie reizen, veel feesten. Dan volgt de stap: gooi dat allemaal weg en ga na wat van belang is voor jou, wanneer je niet op anderen let? Dat maakt duidelijk hoe onzinnig vergelijken is. Wat ook aan de orde komt: hoe ga je met je angsten om en kunnen anderen je helpen die te overwinnen?\u2019", "Kunt u die vraag voor uzelf beantwoorden?", "\u2018Misschien ga ik weer naar een therapeut, ook al voel ik me nu mentaal gezond. Die zou me kunnen helpen met die fundamentele vraag over \u2018er mogen zijn\u2019. Die speelt een rol bij iets wat me veel bezighoudt: wil ik een relatie en kinderen? En: wil ik die weg op omdat anderen dat van me verwachten, of luister ik naar mijn intu\u00eftie waardoor ik mijzelf misschien opnieuw in de categorie van buitenbeentje plaats?", "\u2018Wat het ook wordt, het is goed. Laatst dacht ik over mijn leven: het is een kwestie van uitzingen. Dat bedoel ik niet deprimerend, maar positief: wat er verder nog aan minder leuke dingen gaat gebeuren, ik ben blij met wat ik nu doe en heb niet meer zo\u2019n haast om te presteren. Ik heb mezelf gevonden.\u2019"], "authors": ["Fokke Obbema"], "keywords": ["pad", "toevallig", "van", "het", "op", "ik", "gebeurtenissen", "niet", "je", "dat", "een", "en", "mijn", "ze", "komen"], "pubDate": "2020-12-06T16:18:19+01:00", "publicationId": "1a359314-37ee-33a8-8de7-301d3eb2ed28"}