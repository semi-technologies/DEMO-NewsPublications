{"id": "1a69aef8-088d-3bd0-803c-9f8a8eec975f", "title": "Test: hier drink je de lekkerste gl\u00fchwein in Amsterdam", "url": "https://www.parool.nl/ps/test-hier-drink-je-de-lekkerste-gluhwein-in-amsterdam~b6e246f0/", "summary": "De gl\u00fchwein van Buffet van Odette.\nJuist zo\u2019n kloeke klok je minder snel naar binnen en lauwe gl\u00fchwein gun je dan weer je ergste vijand niet.\nZe maken het waar, het is gezellig op het Kwakersplein en ze hebben duidelijk plezier gemaakt met de gl\u00fchwein.\nNog los van het mondgevoel moet een gl\u00fchwein toch ook een cadeautje zijn, en dat zit niet in een weggooibeker van Jupiler.\nPrijs: 4 euroBeoordeling: ****Hoop kinderpret hier, maar ze serveren een hele volwassen gl\u00fchwein met een zwik cognac erdoorheen geroerd.", "paragraphs": ["Al is de horeca al weken op slot, buiten vloeit de gl\u00fchwein rijkelijk. PS doorkruiste de stad om er twintig te testen op smaak en drinkomgeving. En, spoiler: het stelde niet teleur.", "Carmiggelt schreef: \u2018Over drinken wordt veel kwaad \u00adgesproken, maar het helpt wel even.\u2019 Dat was toen al waar, maar nu misschien nog wel meer dan ooit. Want hoe kom je zo\u2019n pandemie door zonder zo af en toe een vloeibare vlucht vooruit? Deze lente gingen we daarvoor massaal naar buiten toen de horeca op slot moest, maar nu dan? De dagen worden korter en kouder, hoe krijg je mensen dan nog buiten aan de borrel?", "Het antwoord op die vraag kwam uit vele kelen tegelijk van onze lenige horeca: gl\u00fchwein! Massaal kwamen er soepketels, kraampjes, soms zelfs complete winterwonderlanden. Overal in de stad wordt het gemaakt en verkocht. Zoveel zelfs, dat deze test onmogelijk compleet kon zijn. Het is maar een greep uit het aanbod, dat over het algemeen niet teleurstelde. Wijnkenner Harold Hamersma legt in het kader uit waar goede gl\u00fchwein aan moet voldoen, maar voor alle pogingen geldt: dapper, en hou de moed erin.", "Beoordeeld is er ongeveer even zwaar op smaak als op drinkomgeving. Want gl\u00fchwein is een totaalervaring waarbij het vloeibare maar een onderdeel is. De grootste schifting in kwaliteit werd zichtbaar in de basis: werd daar wijn of voorgefabriceerde gl\u00fchwein voor gebruikt? In dat laatste geval was het vrijwel altijd te zoet. Minpunten waren er voor koffiemerken op de bekers, originele toevoegingen pakten verrassend vaak goed uit.", "Slechts \u00e9\u00e9n keer kregen we een boodschap op ons bekertje. Bij Buffet stond er met zwarte letters op gestempeld: Life is what you make it. Da\u2019s ook zo\u2019n waarheid van alle tijden, maar nu ook weer relevanter dan ooit. Want het leven \u00eds ook wat je er zelf van maakt, juist nu, in bittere tijden. Dat heeft het met gl\u00fchwein gemeen.", "1. De Hortus", "Waar: De Hortus (Plantage Middenlaan 2a)", "Prijs: 3,50 euro", "Beoordeling: ****", "Overdag al prachtig, maar tijdens de winterse avondopenstellingen d\u00e9 plek voor gl\u00fchwein in de stad. Ze schenken hem rijk gevuld met smaakmakers, zelfs het kaneelstokje komt mee in de beker. Jammer dat de basis een kant-en-klare is en er een scheutje sterk ontbreekt, want verder is het een bijzonder brouwsel dat z\u2019n decor recht doet.", "De gl\u00fchwein van de Hortus.", "2. Caf\u00e9 Koosje", "Waar: Caf\u00e9 Koosje (Plantage Middenlaan 37)", "Prijs: 5,50 euro", "Beoordeling: ***", "Nogal aan de prijs, maar met aandacht bereid. De rode huiswijn ontvangt citroen, sinaasappel en kaneel, en proeven we daar kardemom? Dat schepje suiker had misschien niet eens gehoeven. Het gaat hier \u2013 eenmaal bereid \u2013 terug in de fles en wordt opgewarmd geserveerd zonder opsmuk. Jammer, want gl\u00fchwein houdt van opsmuk. Opdrinken doe je bij de lepelaars en de flamingo\u2019s op het tegenover gelegen Artisplein.", "De gl\u00fchwein van caf\u00e9 Koosje.", "3. Spar9o", "Waar: Spar9o (Nieuwmarkt 1)", "Prijs: 4,25 euro", "Beoordeling: **", "Hou meteen maar op: te koud. Dat is een dealbreaker natuurlijk, gl\u00fchwein moet dampen. Zou de elektrische soepketel gewoon te laag zijn afgesteld? Nou ja, het goedje zelf is verder ook niks bijzonders. Kant-en-klaar, te zoet en geserveerd in een liefdeloos koffiebekertje. Kan beter, moet beter. Want verder is het goed buiten drinken op de Nieuwmarkt.", "De gl\u00fchwein van Spar9o", "4. Buffet van Odette", "Waar: Buffet van Odette (de winkel: Weteringstraat 19)", "Prijs: 4,50 euro", "Beoordeling: ****", "Life is what you make it, staat op het bekertje. De gl\u00fchwein maken ze zo: een basis van stevige rioja (goed zo) aangekleed met het bekende kruidenwerk, maar ook steranijs en \u2013 je moet het maar durven \u2013 laurier. Hij zou nog een stompje sterk kunnen gebruiken, maar ze houden hem hier bewust wat in toom; hij wordt veel overdag besteld. Vrolijk buurtje, dat Spiegelkwartier. En prima gl\u00fchwein bovendien.", "De gl\u00fchwein van Buffet van Odette.", "5. De Kas", "Waar: De Kas (Kamerlingh Onneslaan 3)", "Prijs: 3 euro", "Beoordeling: *****", "De goedkoopste blijkt de beste: dit is een beker zuivere \u00adwintervreugde. Een kloeke Italiaan gaat het gesprek aan met citroen \u00e9n sinaasappel. H\u00e9, daar zul je de kruidnagel hebben, en in de verte komt er een snuf nootmuskaat voorbij. Toch een beetje suiker? Het mag allemaal van de ster van de show: een scheut rode vermout. Vuurkorf aan, volop ruimte in de eigen kweektuin: uitstekend", "De gl\u00fchwein van De Kas komt het beste uit de test.", "6. Caf\u00e9 Krull", "Waar: Caf\u00e9 Krull (Sarphatipark 2)", "Prijs: 3,25 euro", "Beoordeling: ***", "Chef gl\u00fchwein bij Krull grijnst er sardonisch bij als hij het geheime ingredi\u00ebnt prijsgeeft: een goede scheut rum. Poeh, dat proeven we. De basis is een kant-en-klaartje, kruidnagel, sinaasappel en suiker vragen ook om de aandacht, maar hier is maar \u00e9\u00e9n ingredi\u00ebnt de baas: die rum dus. Nu snappen we die grijns. Dit is er eentje voor wie snel klaar wil zijn.", "De gl\u00fchwein van caf\u00e9 Krull.", "7. Wildschut", "Waar: Wildschut (Roelof Hartplein 1-3)", "Prijs: 3,50 euro", "Beoordeling: ***", "De wijn moest op bij Wildschut, dus koekeljanderden ze hun voorraad tempranillo in de pan als basis. Werkt goed, het is een stevig fundament om op te bouwen. Kruidig, net zo donker van kleur als van smaak: niet slecht. Maar mag ie wat warmer? Juist zo\u2019n kloeke klok je minder snel naar binnen en lauwe gl\u00fchwein gun je dan weer je ergste vijand niet.", "De gl\u00fchwein van Wildschut.", "8. De Italiaan", "Waar: De Italiaan (Bosboom Toussaintstraat 29)", "Prijs: 4 euro", "Beoordeling: ****", "Nee, verklaren ze zelf: er is niks Italiaans aan gl\u00fchwein, maar lekker is het wel. Klopt, zeker als je hem z\u00f3 maakt. De ster-anijs zwemt zorgeloos de rugslag in een bad van primitivo en rum. En ach, wat is het ook een sprookje van een straat. Kraampje voor de deur, lampjes erbij en dan blijkt het best een gelukkig huwelijk, Itali\u00eb en gl\u00fchwein. Saluti!", "De gl\u00fchwein van De Italiaan.", "9. Karavaan", "Waar: Karavaan (Kwakersplein 2)", "Prijs: 4 euro", "Beoordeling: ****", "Bij Karavaan pakken ze uit met een heus winterwonderland en ze beloven \u2018heerlijke wintervibes\u2019. Ze maken het waar, het is gezellig op het Kwakersplein en ze hebben duidelijk plezier gemaakt met de gl\u00fchwein. Barbera als basis, sinaasappelsap \u00e9n schillen erdoorheen, ruim kardemom en \u2013 vrolijk idee \u2013 een plens Grand Marnier erbij. Hij wordt elke dag een beetje beter, zeggen ze. Dat belooft wat, maar laat die schep suiker morgen dan maar weg.", "De gl\u00fchwein van Karavaan.", "10. Thuys", "Waar: Thuys (De Clercqstraat 129)", "Prijs: 4 euro", "Beoordeling: **", "Kom op jongens, plastic bierglazen? Dan is de lol er snel af, hoor. Nog los van het mondgevoel moet een gl\u00fchwein toch ook een cadeautje zijn, en dat zit niet in een weggooibeker van Jupiler. In die beker zelf zit ook niets verheffends trouwens: een kant-en-klare basis, geen sterk voor dat beetje sjeu en al met al een obligaat wegklokkertje, alweer vergeten voordat ie op is.", "De gl\u00fchwein van Thuys.", "11. Zurich", "Waar: Zurich (Mercatorplein 2b)", "Prijs: 3,50 euro", "Beoordeling: ***", "In die vreemde oranje ufo op het Mercatorplein valt er wat te kiezen: klein of groot? En willen we daar een sinaasappelschijfje in of liever niet? Op het vloeibare deel valt weinig aan te merken, behalve dat het misschien wat braaf is. Ondertussen kunnen we het Mercatorplein onmogelijk een winterwonderland noemen, de zomer staat hem beter met die \u00adfonteinen. Of misschien heeft het gewoon een pak sneeuw nodig?", "De gl\u00fchwein van Zurich.", "12. La Oliva", "Waar: La Oliva (Egelantiersstraat 122)", "Prijs: 3,50 euro", "Beoordeling: ****", "De Jordaan heeft dorst, blijkt bij pinxtosbar La Oliva. Er staat een rij en de eerste pan gl\u00fchwein is op. We wachten even en krijgen dan een verse geschonken, die weer een heel nieuwe aanvliegroute heeft dan de anderen in deze test. Een scheut Pedro Xim\u00e9nez \u2013 oude, zoete sherry uit Andalusi\u00eb \u2013 zorgt eigenhandig voor het zoetje, de kick en de roes. Is dit geen valsspelen? Nee, besluiten we. En anders staat die rij er toch wel.", "De gl\u00fchwein van La Oliva.", "13. Blauwe Theehuis", "Waar: Blauwe Theehuis (Vondelpark 5)", "Prijs: 4 euro", "Beoordeling: ***", "Half voorgefabriceerd, half rode wijn: tja, best een warm bad voor de vrienden kruidnagel en kaneel. Die schikken in en vinden ook nog plek voor sinaasappel in het geheel. Een tikje tam, maar niet onprettig, als bij een ouderwetse kringverjaardag waar de sfeer er net een beetje inkomt. En natuurlijk is het goed winteren in het Vondelpark. Wel even aansluiten in de rij.", "De gl\u00fchwein van het Blauwe Theehuis.", "14. Mucho Gusto", "Waar: Mucho Gusto (Vondelpark 2-A), bij tennisclub Festina.", "Prijs: 4 euro", "Beoordeling: ****", "Hoop kinderpret hier, maar ze serveren een hele volwassen gl\u00fchwein met een zwik cognac erdoorheen geroerd. De heilige drie-eenheid sinaasappel, kruidnagel en kaneel komt er amper bovenuit, maar schikt zich zonder morren. Dat valt niet te zeggen van het kakelende kindergeweld hier, maar we zeuren niet, want de cognac stemt mild.", "De gl\u00fchwein van Mucho Gusto.", "15. Gent aan de Schinkel", "Waar: Gent aan de Schinkel (Theophile de Bockstraat 1)", "Prijs: 4 euro", "Beoordeling: ***", "Een heksenprutje noemen ze het zelf, want op een basis van half rode wijn en half voorgefabriceerd kieperen ze er van alles in, net hoe de pet staat. Vandaag is het pastis dat door de binnenbocht komt en een spoor van anijs in het gehemelte achterlaat. Punten voor de originaliteit, maar de grote betovering blijft uit.", "De gl\u00fchwein van Gent aan de Schinkel.", "16. Sarphaat", "Waar: Sarphaat (Ceintuurbaan 157-A)", "Prijs: 4,25 euro", "Beoordeling: **", "Eerst het goede nieuws: je loopt er zo mee het Sarphatipark in en door de dubbele beker blijft ie nog wat langer warm ook. Kruidnagel: check. Kaneel: check. Sinaasappel: check. Maar helaas ook driemaal check: voorgefabriceerde gl\u00fchwein, standaard Segafredo-koffiebekertje en een allround mwah-gevoel. Net te makkelijk allemaal.", "De gl\u00fchwein van Sarphaat.", "17. Caf\u00e9 Happy 2", "Waar: Caf\u00e9 Happy 2 (Kwakersstraat 8)", "Prijs: 3,50 euro", "Beoordeling: ****", "Ze waren dat stilzitten wel zat bij caf\u00e9 Happy 2, dus bouwden ze een winters chalet voor de deur en nu hebben we opeens een paar vierkante meter Tirol in hartje Oud-West. Rond het kraampje verzamelen zich stamgasten uit het caf\u00e9 en er is een volwaardig winterassortiment te krijgen, met een heel bonafide gl\u00fchwein. Er valt eigenlijk amper iets op aan te merken, of het moet zijn: even rustig met de basterdsuiker. Ook verkrijgbaar per literfles voor thuis.", "De gl\u00fchwein van caf\u00e9 Happy 2.", "18. Bar Lempicka", "Waar: Bar Lempicka (Sarphatistraat 23)", "Prijs: 5 euro", "Beoordeling: **", "O, wat zijn de bedoelingen goed. Ze laten de toegevoegde smaakmakers hier soms wel de hele nacht intrekken. Maar wat krijg je dan? Citrus, een heleboel citrus. Heel in de verte ontwaren we nog iets van vanille, en is dat rum? Het is niet te onderscheiden. Zonde, maar met goede bedoelingen kun je de gracht dempen. Of de Amstel in dit geval.", "De gl\u00fchwein van Bar Lempicka.", "19. Nel", "Waar: Nel (Amstelveld 12)", "Prijs: 3,50", "Beoordeling: ***", "Misschien wel het meest antonpieckige pleintje van de stad: het Amstelveld. En Nel weet het, want ze gaan vol voor de wintersfeer met Nel\u2019s Koek en Zopie. Hartverwarmend. De gl\u00fchwein komt dampend in een koffiebeker met deksel. En ah, daar nestelt de kruidnagel zich al naast de sinaasappel op de tong. Een behaaglijk bekertje gloei dat zich niet echt onderscheidt, maar toch wel vrolijk stemt.", "De gl\u00fchwein van Nel.", "20. De Ceuvel", "Waar: De Ceuvel (Korte Papaverweg 4)", "Prijs: 4,50", "Beoordeling: ****", "De vrijbuiters van De Ceuvel geven zelf hoog op over hun warme appelsap, maar de gl\u00fchwein mag er ook wezen. Ze maken hem met rode \u00e9n witte wijn, en \u2013 naast het inmiddels bekende kruidenmengsel \u2013 gaan er tonkabonen, verse gember en zwarte peper in. Een eigenzinnig brouwsel dat heerlijk uitpakt. Bij het vuur gaan zitten mag niet, maar het is goed scharrelen op hun terrein met een gl\u00fchwein in de hand.", "De gl\u00fchwein van De Ceuvel."], "authors": ["Kees Van Unen"], "keywords": ["van", "amsterdam", "gl\u00fchwein", "lekkerste", "het", "op", "maar", "test", "drink", "hier", "een", "je", "en", "dat", "ze", "er"], "pubDate": "2020-12-01T10:02:10+01:00", "publicationId": "a3002aeb-6d5a-3894-adcb-0212effbc567"}