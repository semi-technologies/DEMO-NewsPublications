{"id": "463e08f4-a7bb-372a-8684-18c16c54ac38", "title": "Sirius van Allard \u00adSchr\u00f6der: een verfrissend sprookje", "url": "https://www.parool.nl/kunst-media/sirius-van-allard-schroder-een-verfrissend-sprookje~b64c2efb/", "summary": "Met andere woorden: Sirius, van Allard Schr\u00f6der, is een sprookje.\nInclusief twee betoverende vreemdelingen (broer en zus, natuurlijk), voorspellende dromen en een geheimzinnig bos, \u2018gevaarlijk voor de een en een wonder voor de ander.\u2019Niet dat Sirius een en al zweverigheid is, of ons meeneemt naar geheel andere perioden en plekken dan de onze.\nNa de proloog \u2013 die uiteraard aftrapt met \u2018Er was eens\u2019 \u2013 begint Schr\u00f6der zijn verhaal op een manier die je verfrissend klassiek kunt noemen.\nHij beschrijft ze van binnenuit en, zoals het een fatsoenlijke klassieke verteller betaamt, ook van bovenaf.\nZijn zinnen zijn zwierig en beeldend, een tikje plechtig, met soms een verrassende spreektaalflard ertussendoor.", "paragraphs": ["Beeld Getty Images/EyeEm", "Er was eens een ervaren Nederlandse schrijver, die meer dan tien romans op zijn naam had staan, en ook gebundelde essays, gedichten en verhalen. In een tijd waarin de schone letteren het genadeloos aflegden tegen apps en streamingdiensten, leek het hem een goed idee om zowat de ouderwetste vertelvorm die je kunt bedenken af te stoffen. Met andere woorden: Sirius, van Allard Schr\u00f6der, is een sprookje. Inclusief twee betoverende vreemdelingen (broer en zus, natuurlijk), voorspellende dromen en een geheimzinnig bos, \u2018gevaarlijk voor de een en een wonder voor de ander.\u2019", "Niet dat Sirius een en al zweverigheid is, of ons meeneemt naar geheel andere perioden en plekken dan de onze. Je kunt de roman ook zien als een min of meer hedendaagse, oerHollandse dorpstragedie rondom een drukbezochte discotheek. Het verhaal is tegelijk van onze tijd en het staat daar ook buiten \u2013 bovennatuurlijke taferelen en nauwkeurig realisme, geestverschijningen en smartphones komen er soepel in samen.", "Na de proloog \u2013 die uiteraard aftrapt met \u2018Er was eens\u2019 \u2013 begint Schr\u00f6der zijn verhaal op een manier die je verfrissend klassiek kunt noemen. Niks actieve opening, nauwelijks handeling, niet eens een sc\u00e8ne: eerst maar eens de tijd van het jaar, het weer, de streek en de geschiedenis daarvan. Die ogenschijnlijk kalme sfeer- en plaatsbeschrijvingen worden snel behoorlijk broeierig en bevatten genoeg vooruitwijzingen en prikkelende vragen om je het verhaal in te lokken.", "Dan pas voert Schr\u00f6der de hoofd- en bijrolspelers in het drama op. Hij beschrijft ze van binnenuit en, zoals het een fatsoenlijke klassieke verteller betaamt, ook van bovenaf.", "De sprookjesachtige inhoud en de klassieke vorm geven Schr\u00f6der alle ruimte om ook stilistisch uit te pakken. Zijn zinnen zijn zwierig en beeldend, een tikje plechtig, met soms een verrassende spreektaalflard ertussendoor.", "De toon waarop hij over zijn per\u00adsonages en hun worstelingen schrijft \u2013 invoelend, fijnzinnig spottend \u2013 zien we terug in de speelse manier waarmee hij sprookjesclich\u00e9s verweeft in zijn breed uitwaaierende verhaal: niet zonder ironie, maar zeker ook niet zonder eerbied."], "authors": ["Dries Muus"], "keywords": ["zijn", "van", "sirius", "het", "verfrissend", "en", "sprookje", "een", "ook", "verhaal", "schr\u00f6der", "allard", "die", "je"], "pubDate": "2020-12-18T13:51:00Z", "publicationId": "a3002aeb-6d5a-3894-adcb-0212effbc567"}