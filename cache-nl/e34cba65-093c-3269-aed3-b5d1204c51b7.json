{"id": "e34cba65-093c-3269-aed3-b5d1204c51b7", "title": "Asfalt van uitvinder Piet Zijlstra uit Groningen vreet 20 ton CO2 per jaar op", "url": "https://www.dvhn.nl/groningen/Asfalt-van-Groningse-Piet-Zijlstra-vreet-jaarlijks-20-ton-CO2-op-26341105.html", "summary": "De 60 meter asfalt op de Zernike Campus in Groningen die onlangs is aangelegd, heeft een zeer bijzondere eigenschap: het eet CO2.\nDaarbij wordt gebruikgemaakt van olivijn, een basisch gesteente dat een reactie met CO2 aangaat.\nHet resultaat van dat proces is dat het broeikasgas niet ergens wordt opgeslagen, maar echt weg is.\nWat overblijft is magnesiumbicarbonaat, dat een waardevolle meststof is.\u2019\u2019Het olivijn, dat nodig is voor het asfalt, kan worden ingevoerd uit Europa.\nIn Groningen is het voor het eerst in een weg verwerkt.", "paragraphs": ["De 60 meter asfalt op de Zernike Campus in Groningen die onlangs is aangelegd, heeft een zeer bijzondere eigenschap: het eet CO2. ,,Twintig ton per jaar\u2019\u2019, belooft uitvinder Piet Zijlstra.", "De weg van 60 meter lang ligt in de Klimaatproeftuin bij BuildinG in Groningen. Het project is een samenwerking van ingenieursbureau Poly Civiel in Leek met Ohpen Ingenieurs en aannemer Oosterhof-Holman.", "CO2-etende asfaltconstructie", "De aanleg is het resultaat van vier jaar onderzoek en experimenteren, samen met Asfalt Productie Westerbroek en diverse laboratoriumonderzoeken in eigen beheer, aldus Zijlstra van Poly Civiel. Hij liet eerder al nieuwe slijtlagen aanbrengen op wegen in Tolbert en Veendam die ook als eigenschap hebben dat ze CO2 kunnen neutraliseren.", ",,Maar nu is er echt een geheel nieuw wegdek aangelegd met een CO2-etende asfaltconstructie. Daarbij wordt gebruikgemaakt van olivijn, een basisch gesteente dat een reactie met CO2 aangaat. Het resultaat van dat proces is dat het broeikasgas niet ergens wordt opgeslagen, maar echt weg is. Wat overblijft is magnesiumbicarbonaat, dat een waardevolle meststof is.\u2019\u2019", "Het olivijn, dat nodig is voor het asfalt, kan worden ingevoerd uit Europa. Op verschillende plekken in ons land is het mineraal uitgestrooid langs schouwpaden en wegen, ook om broeikasgassen te binden. In Groningen is het voor het eerst in een weg verwerkt.", "Duurder", "Zijlstra zegt dat de techniek bewezen is en overal kan worden toegepast. ,,Ik doe al ruim vier jaar proeven. Dit is echt een proced\u00e9 dat op grote schaal kan worden uitgerold. Door deze techniek wordt het asfalt weliswaar iets duurder, maar dat hoeft niet veel te zijn. CO2 opruimen kost trouwens ook geld. Bovendien is er gezondheidswinst. Bij normale steenslag komt kwartsstof vrij en dat is slecht voor de gezondheid. De stoffen die vrijkomen bij een laag met olivijn zijn minder schadelijk.\u2019\u2019", "Er is inmiddels de nodige belangstelling voor zijn vinding. ,,Ik heb heel veel reacties gehad. De telefoon staat niet stil. Onder meer gemeenten nemen contact met me op. Maar we blijven bescheiden, we gaan het beleven.\u2019\u2019"], "authors": ["Gerdt Van Hofslot"], "keywords": ["groningen", "van", "jaar", "en", "uit", "een", "met", "voor", "ton", "co2", "asfalt", "zijlstra", "op", "het", "piet", "dat", "vreet", "uitvinder"], "pubDate": null, "publicationId": "bb59becc-5bf6-3c6d-8cdd-d41716890d16"}