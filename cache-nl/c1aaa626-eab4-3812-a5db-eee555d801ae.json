{"id": "c1aaa626-eab4-3812-a5db-eee555d801ae", "title": "Kan Hugo de Jonges \u2018gereedschapskist\u2019 ook het Torentje aanpakken?", "url": "https://trouw.nl/cultuur-media/kan-hugo-de-jonges-gereedschapskist-ook-het-torentje-aanpakken~bd490794/", "summary": "Aansluitend in talkshow \u2018M\u2019 vond Dominee Gremdaat (alter ego van Paul Haenen) dat bouwvakkers het Torentje maar meteen geluiddicht moesten maken.\nHeel Nederlands was ook het feit dat die demonstranten er gewoon stonden en niet door ME met hoge druk de Hofvijver ingespoten werden.\n\u201cDit is echt geen gewoon griepje.\u201d Hij had het ook over \u201clicht aan het einde van de tunnel\u201d in 2021.\nDe rest van het stuk hoop kon Kroes vinden bij \u2018Het Coronavirus: Feiten en fabels\u2019 na het nieuws bij de NOS.\nOndernemers moeten hun zaak sluiten, maar het steunpakket kan mee-ademen, zei minister van financi\u00ebn Wopke Hoekstra.", "paragraphs": ["Het was z\u00f3 Nederlands: een nationale toespraak van premier Rutte, uitgesplitst op drie omroepen tegelijk: NPO, RTL en SBS. Ruim acht miljoen kijkers hoorden de joel- en fluitgeluiden van een plukje ontevreden burgers \u2018dat het virus niet serieus neemt\u2019, wees Rutte naar buiten, en sprak onverstoorbaar en vaderlijk door. Onvergetelijke televisie.", "Aansluitend in talkshow \u2018M\u2019 vond Dominee Gremdaat (alter ego van Paul Haenen) dat bouwvakkers het Torentje maar meteen geluiddicht moesten maken. Het blijft onze \u2018Oval Office\u2019, ook al noemde de Franse premier Macron het in maart 2018 \u2018zo klein\u2019. Maar een plan voor grondige isolatie komt vast niet gemakkelijk langs de Nederlandse monumentenwacht.", "Heel Nederlands was ook het feit dat die demonstranten er gewoon stonden en niet door ME met hoge druk de Hofvijver ingespoten werden. Zie, we hebben heus nog wel een democratie. Een rood-witte lintafzetting vooraf was ook niet aangebracht. Doe maar gewoon, zeg maar.", "Stuk hoop", "Oud-Europees Commissaris Neelie Kroes zei bij M dat Rutte wel harde beelden in zijn speech had mogen monteren voor meer urgentie. Ze refereerde aan de lijkzakken uit Itali\u00eb en New York van de eerste golf. Daartegenover miste ze uitleg over het vaccin, voor perspectief. \u201cWaar blijft dat stuk hoop?\u201d Nu heb ik van mijn vader geleerd dat \u2018een stukje\u2019 alleen op taart slaat en verder niet gebruikt dient te worden. Bovendien, Rutte maakte het urgent genoeg met zijn verhaal over de zesduizend coronapati\u00ebnten op de ic die anders waren overleden. \u201cDit is echt geen gewoon griepje.\u201d Hij had het ook over \u201clicht aan het einde van de tunnel\u201d in 2021. De rest van het stuk hoop kon Kroes vinden bij \u2018Het Coronavirus: Feiten en fabels\u2019 na het nieuws bij de NOS.", "Hoogleraar immunologie Marjolein van Egmond legde daar uit dat het vaccin alleen tijdelijk je afweersysteem instructie geeft over hoe het virus aan te pakken, en dan weer afgebroken wordt. \u201cHet blijft maar kort in je lichaam. Deze nieuwe methode is misschien wel de meest natuurlijke manier van afweer opwekken, zoals je lichaam zelf ook bij ziekte doet.\u201d Van dit soort informatie over het vaccin hebben we de komende tijd veel meer nodig.", "Tot die tijd gebruiken politici en anderen graag metaforen om de ernst van de situatie uit te drukken. Beau van Erven Dorens had het in \u2018Beau\u2019 (RTL) over \u2018de beruchte hamer van Rutte\u2019. Zorgminister Hugo de Jonge zei dat hij \u2018ongeveer alles uit de gereedschapskist\u2019 heeft ingezet. Ondernemers moeten hun zaak sluiten, maar het steunpakket kan mee-ademen, zei minister van financi\u00ebn Wopke Hoekstra. Hoe meer omzetverlies, des te meer steun. Mee-ademen, dat klinkt po\u00ebtisch voor iets wat MKB-Nederland-voorzitter Jacco Vonhof \u2018een catastrofe in slow motion\u2019 noemde.", "Goed idee, Kerst met z\u2019n twee", "Woorden en beloftes schieten tekort. Alleen Dominee Gremdaat leken de woorden uit de mond te rollen. \u201cAlles gaat dicht, maar wijzelf blijven open\u201d, preekte hij. \u201cWe zijn oplossingsgericht. Geen kookgenot, maar ook geen kookstress, geen familiespanningen. Goed idee, Kerst met z\u2019n twee.\u201d En hij schetste na het vaccin \u201ceen zomer vol festivals, omhelzingen, liefde, seks, geloof in een gezonde, evenwichtige maatschappij.\u201d Nu, daar was de hoop die Rutte in zijn positie niet kon verwoorden.", "Vijf keer per week schrijven Renate van der Bas en Maaike Bos columns over televisie."], "authors": ["Maaike Bos"], "keywords": ["van", "en", "maar", "een", "uit", "kan", "aanpakken", "rutte", "ook", "jonges", "torentje", "hugo", "het", "gereedschapskist", "niet", "dat"], "pubDate": "2020-12-15T14:47:27Z", "publicationId": "b66cd8e4-4294-3571-bcd7-e490527f1a48"}