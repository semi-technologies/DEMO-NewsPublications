{"id": "de141707-5a1b-3fc3-94db-c12aa926a9ab", "title": "Ik heb veel zin om Big Brother te kijken, zodat ik kan zien hoe Naomi zich ontpopt als de nieuwe Ruud", "url": "https://volkskrant.nl/cultuur-media/ik-heb-veel-zin-om-big-brother-te-kijken-zodat-ik-kan-zien-hoe-naomi-zich-ontpopt-als-de-nieuwe-ruud~bb18b0269/", "summary": "Die woorden, haastig om hun boodschap bij te benen.\n\u2018Legt Nederland de lat niet een beetje te hoog in vergelijking met andere landen?\u2019 Hij bedoelde te laag en had het over het vaccineren.\nMaar Ruud zat niet bij Jinek om over het gebrek aan intimiteit te praten.\nHij was er omdat vlak daarvoor op RTL4 de 2021-editie van Big Brother was begonnen.\nDe nieuwe Big Brother riep bij De Jong \u2018in de verste niet het Big Brother-gevoel op dat ik in 1999 had\u2019.", "paragraphs": ["\u2018Mag ik een vraag stellen aan de heer Kuipers?\u2019 De zachte g dwarrelde door de studio en deed alle hoofden aan tafel bij Eva Jinek in de richting van de afzender draaien. Die stem. Die intonatie. Die woorden, haastig om hun boodschap bij te benen. Er waren flitsen. Rolf Wouters. Sabine en Bart. Niemand hoeft alleen maar goed of slecht te zijn. Knuffelen. Het beeld versprong en ja, daar zat hij. Grijzer, ouder, maar onmiskenbaar. Big Brother Ruud. \u2018Legt Nederland de lat niet een beetje te hoog in vergelijking met andere landen?\u2019 Hij bedoelde te laag en had het over het vaccineren. \u2018Iedere dag is er eentje verloren en iedere dag...\u2019 en toen struikelde Ruud over zijn eigen woorden.", "Het voelde als een kosmische klap, Big Brother-Ruud die Ernst Kuipers, voorzitter van het Landelijk Netwerk Acute Zorg, verantwoording laat afleggen voor de Nederlandse vaccinatiestrategie. Hallucinant, maar ergens ook wel begrijpelijk. Als er iemand slecht gaat op de anderhalve meter is het Even Knuffelen Ruud wel.", "Maar Ruud zat niet bij Jinek om over het gebrek aan intimiteit te praten. Hij was er omdat vlak daarvoor op RTL4 de 2021-editie van Big Brother was begonnen. Geraldine Kemper en de Vlaamse presentator Peter van de Veire zwaaiden de deelnemers \u00e9\u00e9n voor \u00e9\u00e9n uit voordat ze het huis binnen gingen. De eerste kandidaat was Jowi, een jolige 25-jarige student. Vol verbazing liep hij door de luxe maar smakeloze villa, waar 115 camera\u2019s op hem wachtten. Daarna volgden thuisverpleegkundige Liese (28), commercieel adviseur Thomas (23), moeder van vijf kinderen Danielle (40) (die even honderd dagen mamatijd nodig had), Naomi (31) die in een vegan lunchbar werkt, medewerker Bron en Contactonderzoek Nathalie (23), choreograaf Ziko (34) en de kale Amsterdammer Theo (54) die een klusbedrijf en ook een paar meningen over Black Lives Matter en Femke Halsema heeft. Tijdens zijn eerste optreden in de dagboekkamer droeg Theo een knalrode trui met de tekst \u2018Big brother is watching you. And #metoo.\u2019 Wat onheilspellend, maar ergens ook logisch aanvoelde.", "Het moment in Jinek waar Big Brother Ruud Ernst Kuipers vraagt of Nederland niet een beetje beter zijn best had kunnen doen met de vaccinatiestrategie. Beeld RTL4", "Ik heb tegelijkertijd veel en weinig zin om dit te gaan kijken. Het weinig zin hebben heeft te maken met de tijd die het kost, het veel zin hebben is vooral omdat ik wil zien hoe Thomas waanzinnig blijkt te kunnen zingen, Naomi zich ontpopt tot een nieuwe Ruud, Nathalie gekidnapt wordt door Sjaak de Gouw, Ziko als eerste het huis verlaat (of als tweede, zie volgende punt) en Theo binnen een week iemand omlegt.", "Er werd uitgebreid nabesproken. Bij Jinek dus, door Ruud en Sabine. En een paar zenders naar beneden ook bij Op1, door Angela de Jong. Aan het begin van de uitzending, toen het nog over de vaccinatiestrategie ging, zei ze dat ze alle meningen een beetje zat was. Maar ze had ergens nog wel eentje liggen. De nieuwe Big Brother riep bij De Jong \u2018in de verste niet het Big Brother-gevoel op dat ik in 1999 had\u2019. Eat that, Ernst Kuipers."], "authors": ["Julien Althuisius"], "keywords": ["ik", "veel", "van", "big", "en", "maar", "om", "een", "zien", "ontpopt", "bij", "zodat", "te", "zin", "het", "ruud", "zich", "die"], "pubDate": "2021-01-05T14:03:21Z", "publicationId": "1a359314-37ee-33a8-8de7-301d3eb2ed28"}