{"id": "6bfd5a15-0901-3545-b264-a5430880019e", "title": "Opvallend, dat antisemitisme binnen partijen die zich laten voorstaan op hun Isra\u00ebl-liefde", "url": "https://trouw.nl/opinie/opvallend-dat-antisemitisme-binnen-partijen-die-zich-laten-voorstaan-op-hun-israel-liefde~b9da88cd/", "summary": "Bepaalde gebeurtenissen in een zeker land hebben een opvallend verschijnsel weer voor het voetlicht gebracht: het bestaan van antisemitisme binnen partijen die zich luidkeels laten voorstaan op hun Isra\u00ebl-liefde.\nHet is iets dat zich overal in Europa en ook in de VS voordoet.\nEen recent onderzoek van Hannah Rose, verbonden aan King\u2019s College in Londen, spreekt van \u2018een golf van extreem-rechts \u00adfilosemitisme\u2019.\nMijn gedachten gingen terug naar een radiodebat dat ik in 2017 had met Bart Schut, adjunct-hoofdredacteur van het Nieuw Isra\u00eblietisch Weekblad.\nNee, anti\u00adsemitisme is een gif dat zich in al\u00adlerlei gedaantes kan hullen, rechts, links, islamitisch, christelijk, athe\u00efstisch.", "paragraphs": ["Bepaalde gebeurtenissen in een zeker land hebben een opvallend verschijnsel weer voor het voetlicht gebracht: het bestaan van antisemitisme binnen partijen die zich luidkeels laten voorstaan op hun Isra\u00ebl-liefde. En omgekeerd de sympathie onder sommige Joden voor dergelijke partijen, hoe rechts-extreem die ook zijn. Het is iets dat zich overal in Europa en ook in de VS voordoet. Een recent onderzoek van Hannah Rose, verbonden aan King\u2019s College in Londen, spreekt van \u2018een golf van extreem-rechts \u00adfilosemitisme\u2019.", "Deze vreemde bedgenoten vinden elkaar in een afkeer van of angst voor de islam, waarbij de rechterzijde zich gretig beroept op de zogeheten joods-christelijke cultuur. Rose zei hierover het volgende in The Jewish Chronicle: \u201cDe Joodse gemeenschap moet zich luid en duidelijk uitspreken tegen extreme en racistische politiek die probeert minder\u00adheden tegen elkaar uit te spelen\u201d.", "Mijn gedachten gingen terug naar een radiodebat dat ik in 2017 had met Bart Schut, adjunct-hoofdredacteur van het Nieuw Isra\u00eblietisch Weekblad. In een column na het geweld in Charlottesville, waar neonazi\u2019s met \u2018Heil Trump\u2019-leuzen door de straten trokken, had ik geschreven dat Trump geen fascist was, maar het fascisme wel salonf\u00e4hig maakte, en dat hetzelfde gold voor Baudet en Wilders. Schut vond dat ik het over nazi\u2019s had gehad en dus demoniseerde. Hij voegde daaraan toe: \u201cIk schrijf voor de Joodse gemeenschap in Nederland, waarvan een groot deel op Forum heeft gestemd en een ander deel op de PVV, die weten wel wat de glijdende schaal naar de \u00adnazi\u2019s is, en dat zit daar niet.\u201d", "Anti\u00adsemitisme is gif dat zich in al\u00adlerlei gedaantes kan hullen", "Toegegeven, op dat moment \u00adwaren de nazineigingen van Forumjongeren nog niet aan het licht gekomen, net zomin als het expliciete \u00adantisemitisme van Baudet. Maar de Forum-leider hanteerde al overduidelijk het idioom van de rassenleer. En Wilders verwees naar de theorie van het omvolken; er waren goede redenen om ongerust te zijn.", "Bedoel ik te zeggen dat het gevaar alleen van rechts komt? Nee, anti\u00adsemitisme is een gif dat zich in al\u00adlerlei gedaantes kan hullen, rechts, links, islamitisch, christelijk, athe\u00efstisch. Maar dat neemt niet weg dat er nu een wel heel rare dans gevoerd wordt, waarbij Isra\u00ebl en het Jodendom worden ingezet als \u2018de eerste verdedigingslinie van het Westen \u00adtegen de islam\u2019. Dit is een citaat van Wilders, en Hannah Rose verwijst ernaar om te illustreren hoe de extreem-rechtse liefde voor Isra\u00ebl eerder anti-moslim is dan pro-Joods.", "Het droevige is dat de regering-Netanyahu desondanks in landen als Hongarije en Polen, waar de democratie wankelt en voor minderheden geen plaats is, bondgenoten ziet. Zij vallen hem niet lastig met kritiek op de bezetting van Palestijns grond\u00adgebied, hij zeurt niet over persvrijheid en rechtsstaat, en zo verschaffen de danspartners elkaar de fel\u00adbegeerde erkenning.", "De Isra\u00eblische historicus Zeev Sternhell, die dit jaar overleed, zag het met lede ogen aan. \u201cWaar mensenrechten en gelijkheid werden \u00adgerespecteerd, was het leven beter voor de Joden, waar racistisch nationalisme opkwam, nam het gevaar voor de Joden altijd toe.\u201d", "Drie keer per week schrijft Stevo Akkerman een column waarin hij de \u2018keiharde nuance\u2019 en het \u2018onverbiddelijke enerzijds-anderzijds\u2019 preekt. Lees ze hier terug. Abonneer je op zijn column in onze mobiele app en lees hem als eerste."], "authors": ["Stevo Akkerman"], "keywords": ["van", "het", "op", "voorstaan", "die", "voor", "ik", "partijen", "een", "zich", "dat", "isra\u00eblliefde", "en", "laten", "hun", "opvallend"], "pubDate": "2020-12-07T07:26:00+01:00", "publicationId": "b66cd8e4-4294-3571-bcd7-e490527f1a48"}