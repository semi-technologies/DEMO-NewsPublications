{"id": "58702f50-d90b-3208-9220-d68ca2a8ffe0", "title": "P.C. Hooftprijs gaat naar stomverbaasde Alfred Schaffer", "url": "https://trouw.nl/cultuur-media/p-c-hooftprijs-gaat-naar-stomverbaasde-alfred-schaffer~ba2fc727/", "summary": "Toen kreeg hij een telefoontje van Aad Meinderts, secretaris van de P.C.\nHoewel ik het druk heb, dacht ik: misschien is dat toch wel leuk om te doen.\u201dMaar de boodschap was een andere: Schaffer krijgt z\u00e9lf de P.C.\nDe jury noemt ze spitsvondig, dubbelzinnig en van een \u2018sprankelende veelstemmigheid\u2019.\nZij kwam in de jaren vijftig naar Nederland voor een opleiding tot verpleegkundige en kreeg met een witte man twee kinderen, Alfred en zijn zusje, dat al jong overleed.\nLees ook:Alfred Schaffer: \u2018Nu kan ik ook over mijn moeder schrijven\u2019In Zuid-Afrika tast Alfred Schaffer de grens af.", "paragraphs": ["Alfred Schaffer (47) krijgt de P.C. Hooftprijs 2021 voor zijn \u2018sprankelend veelstemmige\u2019 po\u00ebzie. \u2018Bizar\u2019, vindt de dichter dat zelf.", "\u201cHet is echt de schok van mijn leven. Dit had ik helemaal niet zien aankomen, \u00fcberhaupt nooit, maar nu al helemaal niet\u201d, vertelt dichter Alfred Schaffer vanuit Zuid-Afrika, waar hij Nederlands doceert aan de universiteit van Stellenbosch.", "Hij zat maandag in zijn eentje op de zesde verdieping van de universiteit te werken, \u2018eigenlijk stiekem illegaal\u2019, want ook Zuid-Afrika zit in een lockdown. Toen kreeg hij een telefoontje van Aad Meinderts, secretaris van de P.C. Hooftprijs-jury: \u201cHij hield een vrij lange inleiding, ik dacht dat hij me voor de jury wilde vragen. Hoewel ik het druk heb, dacht ik: misschien is dat toch wel leuk om te doen.\u201d", "Maar de boodschap was een andere: Schaffer krijgt z\u00e9lf de P.C. Hooftprijs 2021 voor po\u00ebzie, ter waarde van 60.000 euro. \u201cIk viel echt van mijn stoel\", vertelt de dichter. \u201cEr was hier geen kip, dus ik heb maar even naar huis gebeld. Daar vielen ze ook van hun stoel.\u201d \u2019s Avonds heeft hij wel \u201ceen traantje gelaten, ik was ontroerd. Het voelt alsof ik meteen in de stratosfeer ben gekatapulteerd, terwijl ik op de grond kroop.\u201d", "Spitsvondig, dubbelzinnig en van een sprankelende veelstemmigheid", "Met zijn 47 jaar is Schaffer een van de jongste laureaten ooit. Alleen Lucebert (43), Gerard Reve (45) en Rudy Kousbroek (46) waren jonger toen ze de belangrijkste literaire prijs van Nederland ontvingen. Gerrit Kouwenaar en Remco Campert waren ook 47.", "Schaffer debuteerde in 2000 met \u2018Zijn opkomst in de voorstad\u2019 en schreef tot nog toe twintig bundels. De jury noemt ze spitsvondig, dubbelzinnig en van een \u2018sprankelende veelstemmigheid\u2019. Schaffer is ook volstrekt autonoom, hij durft te experimenteren. \u201cHet zijn vaak rare dingen die hij de wereld instuurt, en daar zitten we dan mee\u201d, aldus de jury. \u201cDat zeggen mijn vrouw en dochter ook altijd\u201d, reageert de dichter, die het juryrapport zelf nog niet heeft durven lezen.", "Tweets, powerpoints en een instructievideo", "Schaffers experimenteerlust blijkt bijvoorbeeld uit zijn bundel \u2018Mens dier ding\u2019 (2014). Daarin mengt hij het levensverhaal van de negentiende-eeuwse Zoeloe-koning Shaka met tweets, powerpoints, filmscripts en een uitgeschreven instructievideo over hoe je een speer moet hanteren. De bundel werd alom geprezen als een meesterwerk, een \u201crazende storm op papier\u201d, een indringend portret van een wrede despoot die een moordend ding, maar \u00f3\u00f3k mens was.", "Lange tijd was hij vooral een talige dichter, maar Zuid-Afrika veranderde zijn kijk op de po\u00ebzie. Medemenselijkheid werd een thema, net als de verhouding tussen zwart en wit, racisme en de vluchtelingencrisis; grote onderwerpen die hij terloops aanraakt. De wereld waarin hij leeft, drukt als vanzelf een stempel op zijn werk, zegt Schaffer. \u201cIn een van mijn vroege gedichten lopen mensen over de snelweg. Dat vonden Nederlandse critici surrealistisch. Maar op de N2 van Kaapstad langs de kust lopen de mensen \u00e9cht over de snelweg. Dat is helaas de werkelijkheid, het leven is hier gevaarlijk.\u201d", "In \u2018Wie was ik (strafregels)\u2019 (2020) verhaalt de dichter voor het eerst over zijn persoonlijke geschiedenis en het leven van zijn Arubaanse moeder. Zij kwam in de jaren vijftig naar Nederland voor een opleiding tot verpleegkundige en kreeg met een witte man twee kinderen, Alfred en zijn zusje, dat al jong overleed. Ook zijn moeder stierf op jonge leeftijd. Met deze bundel herschept de dichter een nieuwe, papieren moeder, merkte een recensent op.", "Gezin is alles", "Po\u00ebzie is voor hem zeer belangrijk, maar het gezin is alles. Schaffer sliep slecht van maandag op dinsdag, na de onverwachte bekroning. \u201cJe leven trekt aan je voorbij. Ik dacht terug aan toen ik studeerde in Kaapstad. Mijn moeder was al overleden, mijn vader leefde nog en woonde in Nederland. Heen en weer vliegen was hartstikke duur. Maar dankzij de po\u00ebzie kon ik hem toch drie keer per jaar zien, op uitnodiging van een literair festival. Hij heeft de eerste bundels en prijzen nog een beetje kunnen meemaken. Als ik bedenk wat de po\u00ebzie me heeft gebracht, nou: dit.\u201d", "Om weer ongedwongen te kunnen schrijven, zal hij de \u2018enorme eer\u2018 van de P.C. Hooftprijs wel even van zich af moeten schudden. \u201cHet voordeel is: als ik hier de deur uitloop, spreekt niemand Nederlands.\u201d En voorlopig heeft hij er vanwege zijn werk op de universiteit weinig tijd voor: \u201cOnline lesgeven is erg intensief.\u201d", "TIJD DAG PLAATS - MENSEN WAT EEN DRAMA", "ik weet wel wat de bromvlieg drijft", "die continu tegen mijn vensterraam blijft vliegen.", "zijn geblokte bewegingen.", "een kleine zwarte held die lak heeft aan censuur.", "het is zo lang geleden allemaal.", "ik hoop dat hij snel vrijkomt.", "Uit: Alfred Schaffer, \u2018Wie was ik (strafregels)\u2019. De Bezige Bij, 2020.", "Lees ook:", "Alfred Schaffer: \u2018Nu kan ik ook over mijn moeder schrijven\u2019", "In Zuid-Afrika tast Alfred Schaffer de grens af. De dichter die zich verre hield van het persoonlijke in po\u00ebzie, is er nu juist voor."], "authors": ["Iris Pronk"], "keywords": ["ik", "gaat", "zijn", "van", "het", "stomverbaasde", "alfred", "pc", "naar", "en", "hooftprijs", "een", "voor", "op", "schaffer", "hij"], "pubDate": "2020-12-15T09:00:29Z", "publicationId": "b66cd8e4-4294-3571-bcd7-e490527f1a48"}