{"id": "ae692462-7bc4-316a-b621-6b16578d7be5", "title": "Wufte witte wijn, waar ooit ruig rood domineerde", "url": "https://volkskrant.nl/eten-en-drinken/wufte-witte-wijn-waar-ooit-ruig-rood-domineerde~b155a596/", "summary": "\u2018Voor de witte wijn zijn onze belangrijkste druiven chardonnay, sauvignon blanc, viognier en vermentino\u2019.\nHoe ver zijn ze niet gekomen!\nWit deed vroeger niet mee hier, ruig rood maakten ze van hoogproductieve druivenstokken, goedkope liters voor het goedkope volk.\nOp veler verzoek maakt men een brede, rijk gedrapeerde chardonnay met een stevige houtrijping.\nZeer geschikt bij voor- en tegenspoed.", "paragraphs": ["Rond het Franse Narbonne kwam vooral goedkoop rood vandaan. Niet meer. Het is wit, en keurig netjes, proeft Onno Kleyn.", "\u2018Voor de witte wijn zijn onze belangrijkste druiven chardonnay, sauvignon blanc, viognier en vermentino\u2019. Dat melden de Vignerons du Narbonnais, 250 degelijke lieden die in Frankrijks zuiden hun geld verdienen met de wijnmakerij. Hoe ver zijn ze niet gekomen! Wit deed vroeger niet mee hier, ruig rood maakten ze van hoogproductieve druivenstokken, goedkope liters voor het goedkope volk. Hoe? Dat deed er nauwelijks toe. Maar kijk eens naar vandaag. Ze verzamelen niet slechts wufte druivenrassen maar ook duurzaamheidslabels, Terra Vitis, biologisch en confusion sexuelle, de aanpak waarmee je met geurtjes schadelijke insecten van de leg brengt.", "Waar ooit alleen ervaring en traditie de wijnmakerij stuurden, is alles nu in handen van hoogopgeleide oenologen. Ruig is verruild voor gedegen, gebalanceerd, zorgvuldig. Meten is weten, in de wijngaarden en de kelders. Op veler verzoek maakt men een brede, rijk gedrapeerde chardonnay met een stevige houtrijping. Komt op de fles als DomPeynac en klopt als een bus, harmonieus, met geel en tropisch fruit en die kenmerkende butterscotchtoon van rijping in eiken vaten. Vanille, boter, noten, kom maar door. Zeer geschikt bij voor- en tegenspoed. Niet te koud schenken!"], "authors": ["Onno Kleyn"], "keywords": ["rood", "wijn", "van", "ooit", "waar", "het", "maar", "met", "zijn", "ruig", "witte", "niet", "ze", "en", "een", "domineerde", "wufte", "voor"], "pubDate": "2020-11-26T15:00:29+01:00", "publicationId": "1a359314-37ee-33a8-8de7-301d3eb2ed28"}