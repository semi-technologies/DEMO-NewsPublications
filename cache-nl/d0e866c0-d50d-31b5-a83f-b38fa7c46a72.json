{"id": "d0e866c0-d50d-31b5-a83f-b38fa7c46a72", "title": "Deel van ov-fietsen voortaan van het slot te halen met ov-chipkaart", "url": "https://nu.nl/tech/6101210/deel-van-ov-fietsen-voortaan-van-het-slot-te-halen-met-ov-chipkaart.html", "summary": "De Nederlandse Spoorwegen gaan ov-fietsen voorzien van een elektronisch slot dat opent en sluit met de ov-chipkaart.\nNa een geslaagde test in Apeldoorn verwacht de NS aan het einde van 2021 zo'n 70 procent van de ov-fietsen van een elektronisch slot te hebben voorzien.\nBij inlevering van de fiets wordt de huur automatisch be\u00ebindigd als de fiets op slot wordt gezet.\nDe afgelopen vijf jaar nam het aantal ritjes met de ov-fiets toe van 1,5 miljoen in 2014 naar 5,2 miljoen in 2019.\nDoor het coronavirus werden er in 2020 met drie miljoen een stuk minder ov-fietsritten gemaakt dan het jaar ervoor.", "paragraphs": ["De Nederlandse Spoorwegen gaan ov-fietsen voorzien van een elektronisch slot dat opent en sluit met de ov-chipkaart. Na een geslaagde test in Apeldoorn verwacht de NS aan het einde van 2021 zo'n 70 procent van de ov-fietsen van een elektronisch slot te hebben voorzien.", "In de stalling van station Apeldoorn zijn maandag de eerste vierhonderd fietsen met zo'n slot in gebruik genomen. Eind december startte in Apeldoorn een test voor de sloten. Die is volgens de NS succesvol afgerond, waarna is besloten de fietssloten op grote schaal in gebruik te nemen.", "De nieuwe sloten gaan open door er een ov-chipkaart tegenaan te houden. Als er een abonnement op de kaart staat, springt het slimme slot open. Bij inlevering van de fiets wordt de huur automatisch be\u00ebindigd als de fiets op slot wordt gezet. In de app is te controleren of de fiets goed is ingeleverd. Op de bagagedrager van de ov-fiets zijn instructies te vinden.", "Elk jaar verliest de NS ongeveer tweeduizend fietssleutels, omdat reizigers uit gewoonte hun fiets op slot zetten en het sleuteltje per ongeluk mee naar huis nemen.", "NS biedt momenteel 21.700 fietsen aan op bijna driehonderd locaties als stations, bus- of metrohaltes en P+R-terreinen. De afgelopen vijf jaar nam het aantal ritjes met de ov-fiets toe van 1,5 miljoen in 2014 naar 5,2 miljoen in 2019. Door het coronavirus werden er in 2020 met drie miljoen een stuk minder ov-fietsritten gemaakt dan het jaar ervoor."], "authors": ["Door"], "keywords": ["van", "miljoen", "ns", "voortaan", "met", "halen", "een", "slot", "deel", "te", "op", "het", "fiets", "ovchipkaart", "ovfietsen"], "pubDate": null, "publicationId": "4d7a0f80-7953-388c-9af8-e7a437b5632e"}