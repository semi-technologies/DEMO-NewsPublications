{"id": "ccf53b64-b437-3372-b1a5-6fc8bdfbb725", "title": "Stembus voor de \u2018lijst der lijsten\u2019 Top 2000 gaat open", "url": "https://www.parool.nl/kunst-media/stembus-voor-de-lijst-der-lijsten-top-2000-gaat-open~ba0129a1/", "summary": "Dj's Jeroen Kijkindevegte en Jan-Willem Roodbeen zwaaien Wouter van der Goes en Frank van 't Hof uit, die Top 2000-thuispakketten gaan bezorgen.\nDaarin zitten bijvoorbeeld bierviltjes, vlaggen en een enorm grote doe-het-zelfposter, waarmee de woonkamer kan worden omgetoverd tot een thuiscaf\u00e9.\nVorig jaar begon de Top 2000 met het liedje Suite: Judy Blue Eyes van Crosby, Stills & Nash.\nDan weten we of net als vorig jaar Bohemian Rhapsody van Queen (vorig jaar voor de zeventiende keer op de eerste plaats) de lijst weer aanvoert.\nQueen was in 2019 als \u2018hofleverancier\u2019 van de Top 2000 het meest te horen.", "paragraphs": ["Dj's Jeroen Kijkindevegte en Jan-Willem Roodbeen zwaaien Wouter van der Goes en Frank van 't Hof uit, die Top 2000-thuispakketten gaan bezorgen. Liefhebbers van de Top 2000 kunnen hun stem weer uitbrengen op hun favoriete nummers om zo mee te beslissen over de uiteindelijke lijst. Beeld ANP", "De uitzending begint dit jaar op eerste kerstdag om middernacht in plaats van kerstochtend om zo meer tijd te bieden aan albumversies van nummers. De Top 2000 eindigt ieder jaar iets voor de jaarwisseling.", "In verband met het coronavirus is de Top 2000 dit jaar wat in ieder geval nevenevenementen betreft, anders dan anders. Door de strenge coronamaatregelen is het dit jaar bijvoorbeeld vrijwel zeker niet mogelijk dat luisteraars de uitzending van de Top 2000 in Beeld en Geluid in Hilversum bijwonen. Normaal gesproken trekt het caf\u00e9 duizenden mensen. Voor de luisteraars is een thuispakket beschikbaar, zo werd eerder duidelijk. Daarin zitten bijvoorbeeld bierviltjes, vlaggen en een enorm grote doe-het-zelfposter, waarmee de woonkamer kan worden omgetoverd tot een thuiscaf\u00e9. Wie heeft gestemd voor de Top 2000, maakt kans op zo\u2019n pakket.", "Vorig jaar begon de Top 2000 met het liedje Suite: Judy Blue Eyes van Crosby, Stills & Nash. Het nummer stond toen op de onderste plek in de populaire lijst. Wie de lijst dit jaar aanvoert wordt volgende week maandag om 18.00 uur duidelijk. Dan weten we of net als vorig jaar Bohemian Rhapsody van Queen (vorig jaar voor de zeventiende keer op de eerste plaats) de lijst weer aanvoert. De rest van de top 3 was vorig jaar ook niet erg verrassend: de nummer twee was Hotel California van The Eagles en Billy Joel stond met Piano Man, net als een jaar eerder, op de derde plek.", "Wel kwam op nummer vier Danny Vera\u2019s Roller Coaster binnen, de hoogste nieuwkomer ooit in de Top 2000. Avond van Boudewijn de Groot was vorig jaar de hoogst genoteerde Nederlandstalige plaat, op 6. Queen was in 2019 als \u2018hofleverancier\u2019 van de Top 2000 het meest te horen. De band had 37 noteringen, twee meer dan in 2018. De afgelopen twintig jaar stonden The Beatles steevast de meeste keren in de Top 2000. Zij kwamen in de editie van 2019, 36 keer voorbij.", "De Top 2000 op NPO Radio 2 is een van de grootste radio- en muziekevenementen van Nederland, waar jaarlijks volgens Radio 2 circa 10 miljoen mensen naar kijken en luisteren. Het publiek stelt de lijst ieder jaar samen."], "authors": ["Het Parool"], "keywords": ["van", "het", "op", "gaat", "2000", "een", "der", "en", "jaar", "stembus", "open", "lijst", "vorig", "lijsten", "voor"], "pubDate": "2020-12-01T07:42:00+01:00", "publicationId": "a3002aeb-6d5a-3894-adcb-0212effbc567"}