{"id": "631e22a8-267d-349b-9fd6-b890265c5a21", "title": "Corona of niet, ons zorgstelstel moet op de schop", "url": "https://www.parool.nl/nederland/corona-of-niet-ons-zorgstelstel-moet-op-de-schop~b7e61f71/", "summary": "Welke knelpunten moeten op tafel voor een beter zorgstelsel?\nMaar moet je het systeem afrekenen op een infectieziekte die de wereld verlamt?\nAls het ministerie vraagstukken aan hen overlaat, krijg je een babylonische spraakverwarring in plaats van een oplossing.\u201dOok Ellemeet mist regie.\nArtsen fluisterden mij in dat die vraag moet worden gesteld, ik \u00adverzin dat niet zelf.\u201dEen voorbeeld.\nEn voor het afschaffen van de zorgverzekeraars en een sturende rol van de overheid, zoals de SP wil, voelt hij helemaal niets.", "paragraphs": ["Ook zonder Covid-19 staat de houdbaarheid van ons zorgstelsel de komende jaren ter discussie, vooral door de vergrijzing. Dit zijn volgens vier kenners de grootste knelpunten. \u2018Bij de ic hoort geen marktwerking.\u2019", "Na berichten over de haperende crisisaanpak en overvolle ziekenhuizen zou je het misschien vergeten, maar het Nederlandse zorgstelsel geldt als een van de beste ter wereld. In internationale onderzoeken staat Nederland steevast in de top. Blijft dat zo? Vergrijzing, personeelsgebrek en oplopende kosten zetten het stelsel onder druk. Het is een belangrijk verkiezingsthema.", "Een recente nota van het ministerie van Volksgezondheid bevat confronterende cijfers. De steeds oudere bevolking heeft een steeds grotere zorgvraag. Rond 2040 bereikt de vergrijzing zijn hoogtepunt. Dan is \u00e9\u00e9n op de vier Nederlanders 65 of ouder \u2013 nu \u00e9\u00e9n op de zes. Als er geen behandeling komt, heeft dan \u00e9\u00e9n op de acht werkende Nederlanders een demente ouder; nu \u00e9\u00e9n op de 33. En bij ongewijzigd beleid werkt in 2040 \u00e9\u00e9n op de vier werknemers in de zorg, \u00adtegen \u00e9\u00e9n op de zeven nu. Ondertussen verdubbelt de vraag naar verpleeghuiszorg en groeien de zorguitgaven harder dan de economie. Welke knelpunten moeten op tafel voor een beter zorgstelsel? Het Parool sprak met vier deskundigen.", "1. \u2018De marktwerking is doorgeslagen\u2019", "Sinds 2006 kent Nederland marktwerking in de zorg. Verzekeraars kopen de zorg voor hun klanten zo goedkoop mogelijk in bij ziekenhuizen en andere zorgverleners. Het stelsel beloont elke medische handeling, dus de reflex van ziekenhuizen is om ten minste zoveel zorg te leveren dat hun voortbestaan is gewaarborgd. Wie niet behandelt, gaat failliet.", "Anna van Poucke, zorgexpert bij consultant KPMG, ziet \u2018interne tegenstrijdigheid\u2019 in het stelsel: ziekte behandelen loont, het voork\u00f3men van ziekte niet. Terwijl dat laatste mensen langer gezond houdt.", "Minister van Volksgezondheid Hugo de Jonge is ook kritisch. De zorg \u2018vertoont te veel kenmerken van een verdienmodel\u2019.", "Het klinkt GroenLinks-Kamerlid Corinne Ellemeet als muziek in de oren, om verschillende redenen. Zo leidt efficiencydenken en onderlinge concurrentie bij verzekeraars tot een enorme verantwoordingslast bij artsen en andere zorgverleners, die soms wel 40 procent van hun tijd kwijt zijn met administratieve plichten.", "Zorg moet niet alleen om effici\u00ebntie gaan, zegt Ellemeet. \u201cHet opdoeken van kleinere spoed\u00adeisende hulpposten om die elders in de regio te centraliseren is effici\u00ebnt, maar als je je arm breekt, wil je hulp dichtbij hebben. Je kunt niet alleen denken vanuit Excelsheets.\u201d", "Daarnaast leidt marktwerking in bijvoorbeeld de geestelijke gezondheidszorg tot selectie aan de poort, ziet Ellemeet. \u201cIngewikkelde pati\u00ebnten hebben veel tijd en zorg nodig, maar leveren relatief weinig inkomsten op. Dus zetten ggz-\u00adinstellingen in op mensen met lichtere, rendabelere klachten. Dat is funest voor de zwaarste pati\u00ebnten.\u201d", "Ziekenhuisbestuurder Marcel Levi vindt efficiencydenken bij planbare operaties aan bijvoorbeeld knie\u00ebn en heupen prima. Maar als de zorg aan vitale zaken raakt, ligt dat anders. \u201cBij spoedeisende zorg, kankerzorg of de intensive care hoort geen marktwerking. De ic-capaciteit, bijvoorbeeld, zou moeten zijn afgestemd op de behoefte, niet op het beschikbare budget.\u201d", "Gezondheidseconoom Marcel Canoy vindt dat bij problemen in de zorg veel te snel marktwerking als oorzaak wordt aangemerkt. \u201cEr zijn verkeerde productieprikkels, maar dat worden er steeds minder.\u201d Zo bood Ab Klink, minister van Volksgezondheid van 2007 tot 2010, ziekenhuizen kans op beloning voor het verrichten van minder medische handelingen, op voorwaarde dat de kwaliteit er niet onder leed.", "Canoy prijst de beschikbaarheid van de Nederlandse zorg: iedereen kan er terecht voor kwalitatief goede behandelingen. In Engeland is de gezondheidszorg via de National Health Service (NHS) dan wel gratis, maar leidt dat tot tweedeling, aldus Canoy. \u201cWie genoeg geld heeft, kan via private zorg aan bijvoorbeeld dure medicijnen komen of wachtlijsten ontlopen. De beoogde solidariteit bestaat in Engeland niet, terwijl de Nederlandse marktwerking juist voor solidariteit zorgt. Een prachtige paradox.\u201d", "2. \u2018Iedereen is verantwoordelijk, niemand is verantwoordelijk\u2019", "Of het nu gaat om de vaccinatiestrategie, test\u00adbeleid, beschermingsmiddelen of op- en afschaling van coronamaatregelen: de regie in de pandemie is zoek. Minister De Jonge is voor uitvoering afhankelijk van een trits organisaties: ziekenhuizen, GGD\u2019en, het RIVM, bedrijfs\u00adartsen, veiligheidsregio\u2019s, medische beroeps\u00adorganisaties.", "Volgens De Jonge onderstreept de corona\u00adcrisis de noodzaak voor meer samenwerking en regie. Maar moet je het systeem afrekenen op een infectieziekte die de wereld verlamt? \u00adGezondheidseconoom Canoy: \u201cEr zijn allerlei momenten waarop de aanpak beter had gekund, maar je moet je stelsel niet inrichten op zo\u2019n uitzonderlijke crisis.\u201d", "Dat vindt ook Van Poucke van KPMG: \u201cHoe vaak komt dit soort pandemie\u00ebn voor? De coronacrisis is niet maatgevend voor de zorgkwaliteit.\u201d", "Eigenlijk, zegt Van Poucke, onderstreept deze pandemie hoe goed Nederland voor mensen met een slechte gezondheid zorgt. \u201cKwetsbare ouderen sterven door Covid-19, maar konden zeker 85 jaar of ouder worden. In landen met een slechtere gezondheidszorg zijn die mensen al eerder overleden, waardoor de pandemie daar minder slachtoffers eist. Het klinkt cru, maar de vele coronadoden bewijzen de goede kwaliteit van het stelsel.\u201d", "Ziekenhuisbestuurder Levi vindt de pandemieaanpak w\u00e9l een goede graadmeter. Het \u00adgebrek aan regie is zijn stokpaardje. \u201cNeem de 25 regionale GGD\u2019en. Als het ministerie vraagstukken aan hen overlaat, krijg je een babylonische spraakverwarring in plaats van een oplossing.\u201d", "Ook Ellemeet mist regie. \u201cTelkens zie je hetzelfde. Iedereen kijkt naar elkaar. Die regie moet landelijker.\u201d", "Levi en Ellemeet brengen de in hun ogen doorgeschoten marktwerking in verband met de \u00adpovere slagkracht van de zorg in coronatijd. \u201cDe effici\u00ebntie is tot in extremis doorgevoerd, zegt Ellemeet.\u201d", "Levi: \u201cOnder druk van de verzekeraars zijn \u00adziekenhuizen enorm gaan snijden in de kosten. De ic-bedden zijn een goed voorbeeld. In internationale vergelijkingen bungelt Nederland onderaan met aantal ic-bedden per 100.000 inwoners. Dat breekt ons nu op.\u201d", "Canoy is huiverig voor meer overheidsregie. Alleen in heel specifieke gevallen, zoals bij het faillissement van MC Slotervaart, ligt het \u00adanders, zegt hij. \u201cDe regie op de zorgcontinu\u00efteit bij het Slotervaart was gebrekkig,\u201d aldus Canoy. \u201cZorgverzekeraar Zilveren Kruis kreeg die rol, maar dat had VWS moeten doen.\u201d", "3. \u2018Niet elke behandeling is zinvol\u2019", "Het zorgbudget is als zelfrijzend bakmeel, hoorde Canoy ooit van een Kamerlid. 65-plussers maken de helft van de zorgkosten, conclu\u00addeerde onderzoeksbureau Vektis in 2018. Misschien zijn niet alle zware, dure behandelingen in het belang van ouderen zelf, oppert Ellemeet. Is het doorbehandelen van ouderen zonder goed perspectief wel de beste optie? \u201cDe roze olifant in de kamer, zo heb ik dat \u00adgenoemd,\u201d zegt Ellemeet. \u201cWaar is de pati\u00ebnt bij gebaat? Dat moet vooropstaan, niet de standaardreflex van behandelen. Artsen fluisterden mij in dat die vraag moet worden gesteld, ik \u00adverzin dat niet zelf.\u201d", "Een voorbeeld. Wat als een 70-plusser met een slechte gezondheid door een zware operatie veel minder mobiel wordt, terwijl wandelen en oppassen op de kleinkinderen voor diegene heel belangrijk is? Ellemeet: \u201cDan kun je afzien van opereren of kiezen voor een minder zware behandeling. Omdat het beter aansluit bij de wens van de pati\u00ebnt. En ja, het bespaart ook \u00adkosten, maar het gaat om kwaliteit van leven.\u201d", "Probleem van het huidige systeem is dat \u00adartsen geen tijd krijgen om met een pati\u00ebnt zo\u2019n afweging te maken, aldus Ellemeet. Bovendien is er een productieprikkel om toch te opereren.", "Canoy denkt in dezelfde richting: \u201cMoet je \u00admedisch altijd alles uit de kast halen? Niet altijd, denk ik. Voor mensen in een terminale situatie kun je een kosten-batenafweging maken. Dat doen we ook om te bepalen of dure geneesmiddelen in het verzekeringspakket komen. In het denken over kostenefficiency versus gezondheidswinst is veel vooruitgang te boeken.\u201d", "Er zijn landen die het veel goedkoper kunnen dan Nederland. Van Poucke wijst op \u00adIsra\u00ebl. Voor minder geld \u2013 7,2 procent van het bruto binnenlands product, tegen 12,8 procent in Nederland \u2013 heeft Isra\u00ebl een hogere levens\u00adverwachting, een hogere overleving bij kanker en een grotere tevredenheid.", "Het geheim? Inzetten op digitalisering en een zorgsysteem zonder tegenstrijdigheden, zegt Van Poucke. De zorgverzekeraar en zorginstelling zijn een en dezelfde. \u201cDat stimuleert zowel het leveren van de beste zorg als zo min mogelijk zorg tegen de laagste kosten.\u201d", "Een Isra\u00eblische huisarts krijgt elke ochtend van elke pati\u00ebnt die hij ziet een uitdraai van de ziektesymptomen en een digitale zelfscreening. Komt de pati\u00ebnt vanwege slaapproblemen, maar blijkt uit de zelfscreening ook een te hoge bloeddruk en gewichtstoename, dan weet die huisarts: het is niet per se een slaapprobleem. Zo kom je tot een betere diagnose en behandeling.", "Nog een voorbeeld uit Isra\u00ebl: een lifesciencebedrijf ontwikkelde met een berg aan digitale data een computerspelletje dat kinderen met spraakproblemen traint. Een kind dat woorden goed uitspreekt, wordt beloond. Dat vermindert de kosten voor logopedie. Van Poucke: \u201cAls je verzekeraars en zorgbedrijven integreert, wordt dit soort innovaties snel ingevoerd.\u201d", "Zover wil Ellemeet niet gaan, maar ze wil wel een andere taakverdeling tussen zorgverzekeraars. De grootste verzekeraar in een regio \u2013 in Amsterdam is dat Zilveren Kruis \u2013 zou een publieke instelling moeten worden. Die sluit \u00e9\u00e9n contract met alle zorginstellingen in de regio, mede namens andere verzekeraars. \u201cZo schakel je concurrentie tussen verzekeraars uit en krijg je meer samenwerking \u00e9n kostenbesparing.\u201d", "Canoy ziet de noodzaak daarvan niet zo. En voor het afschaffen van de zorgverzekeraars en een sturende rol van de overheid, zoals de SP wil, voelt hij helemaal niets. Waarom zou de staat zulke goede afspraken maken met zorgpartijen? \u201cDe staat van dienst is niet om over naar huis te schrijven, met de toeslagenaffaire als navrant voorbeeld. Of neem al die ontspoorde ict-projecten. Het is een misverstand dat iets wat via de overheid kan, niet privaat zou kunnen. Neem de banken of de watervoorziening. Het gaat erom hoe je de publieke belangen en de solidariteit beschermt. Linkse partijen die een grotere rol van de overheid willen, bepleiten in feite iets wat tot minder solidariteit leidt, zoals in Engeland.\u201d"], "authors": ["Bas Soetenhorst", "Jop Van Kempen"], "keywords": ["moet", "van", "zorg", "voor", "en", "een", "op", "zorgstelstel", "schop", "corona", "het", "niet", "dat", "ons", "je"], "pubDate": "2021-01-02T06:00:03Z", "publicationId": "a3002aeb-6d5a-3894-adcb-0212effbc567"}