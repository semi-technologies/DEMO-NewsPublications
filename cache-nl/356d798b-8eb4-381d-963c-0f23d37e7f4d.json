{"id": "356d798b-8eb4-381d-963c-0f23d37e7f4d", "title": "Ook in laatste swing states is de uitslag nu officieel: Biden wint", "url": "https://www.parool.nl/wereld/ook-in-laatste-swing-states-is-de-uitslag-nu-officieel-biden-wint~bb908f1b/", "summary": "Joe Biden Beeld AFPIn andere verkiezingsjaren geldt de offici\u00eble bevestiging van de winnaar door de kiescommissies van de staten als niet meer dan een formaliteit.\nHij probeerde zijn partijgenoten in de staten waar Biden de meeste stemmen kreeg, over te halen desalniettemin hem uit te roepen tot winnaar.\nMiniem verschilDaarin zijn die staten niet meegegaan.\nDe Republikeinse gouverneur van Arizona weersprak bij de bekend\u00admaking van de formalisering Trumps ongefundeerde claims dat er is gefraudeerd.\nHet vastleggen van de uitslag in \u00adArizona en Wisconsin liet op zich wachten omdat het stemmenverschil hier miniem was.", "paragraphs": ["Joe Biden Beeld AFP", "In andere verkiezingsjaren geldt de offici\u00eble bevestiging van de winnaar door de kiescommissies van de staten als niet meer dan een formaliteit. Nu Trump zijn verlies in de presidentsverkiezingen maar niet wil erkennen, krijgt de stap echter volop aandacht: het betekent immers dat n\u00f3g een deur wordt gesloten in Trumps al schier kansloze missie de verkiezingsuitslag om te draaien.", "Terwijl zijn juridische team vanwege gebrek aan bewijs de ene na de andere rechtszaak om de uitslag aan te vechten verloor, wendde Trump zich de voorbije weken tot de besturen van meerdere swing states. Hij probeerde zijn partijgenoten in de staten waar Biden de meeste stemmen kreeg, over te halen desalniettemin hem uit te roepen tot winnaar.", "Miniem verschil", "Daarin zijn die staten niet meegegaan. De Republikeinse gouverneur van Arizona weersprak bij de bekend\u00admaking van de formalisering Trumps ongefundeerde claims dat er is gefraudeerd. \u201cWe doen verkiezingen goed in Arizona. Het systeem is robuust,\u201d aldus Doug Ducey.", "Het vastleggen van de uitslag in \u00adArizona en Wisconsin liet op zich wachten omdat het stemmenverschil hier miniem was. In Wisconsin werd nog een hertelling gehouden, maar dit weekend bleek dat die niet tot de door Trump gewenste ommezwaai heeft geleid. Sterker: Biden kreeg juist nog 132 stemmen meer.", "Trump heeft aangekondigd dat hij naar de rechter stapt om de uitslag in Wisconsin nietig te laten verklaren. Ook in andere staten blijft hij beslissingen aanvechten voor de rechter. De tijd begint te dringen: voor 8 december moeten alle rechtszaken zijn afgerond. Op 20 januari wordt de nieuwe president be\u00ebdigd.", ".@OANN WOW, total election corruption in Arizona. Hearing on now! Why isn\u2019t @FoxNews covering the Arizona hearings? \u2014 Donald J. Trump (@realDonaldTrump) 30 november 2020", "Trump zal hoogstwaarschijnlijk de resultaten in zowel Arizona als Wisconsin aanvechten. Zaterdag twitterde hij nog over de hertellingen in Wisconsin: ,,Het gaat niet over het vinden van fouten in de telling, maar over het vinden van mensen die illegaal hebben gestemd.\u201d"], "authors": ["Tom Kieft"], "keywords": ["van", "wint", "biden", "trump", "het", "hij", "laatste", "zijn", "arizona", "states", "staten", "niet", "ook", "nu", "officieel", "te", "wisconsin", "swing", "uitslag"], "pubDate": "2020-12-01T00:16:00+01:00", "publicationId": "a3002aeb-6d5a-3894-adcb-0212effbc567"}