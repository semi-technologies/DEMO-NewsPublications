{"id": "df7e52f1-be88-3896-8d5d-bdc033ba5b63", "title": "Ik geef het u te doen om het mij te helpen hopen", "url": "http://trouw.nl/achterpagina/ik-geef-het-u-te-doen-om-het-mij-te-helpen-hopen~bca6fb9c/", "summary": "Een lezeres reageert op de aflevering van afgelopen vrijdag, over \u2018Ik help het je hopen\u2019.\nZe vraagt zich af of er hetzelfde aan de hand is met \u2018Ik geef het je te doen\u2019.\nEr zijn inderdaad overeenkomsten tussen \u2018Ik help het je hopen\u2019 en \u2018Ik geef het je te doen\u2019.\nIn \u2018Ik geef het je te doen\u2019 zijn \u2018het\u2019 en \u2018je\u2019 allebei voorwerpen bij het werkwoord \u2018geven\u2019.\nBij \u2018Ik help het je hopen\u2019 is dat allemaal niet het geval: de voorwerpen bij \u2018helpen\u2019 zijn daar \u2018je\u2019 en \u2018hopen\u2019 (ik help je met hopen), maar \u2018het\u2019 kan alleen datgene zijn wat je hoopt.", "paragraphs": ["Een lezeres reageert op de aflevering van afgelopen vrijdag, over \u2018Ik help het je hopen\u2019. Ze vraagt zich af of er hetzelfde aan de hand is met \u2018Ik geef het je te doen\u2019. Daar staat wel een extra woordje \u2018te\u2019 bij, maar maakt dat echt zo\u2019n groot verschil?", "Er zijn inderdaad overeenkomsten tussen \u2018Ik help het je hopen\u2019 en \u2018Ik geef het je te doen\u2019. Om te beginnen zijn de contexten waar je zo\u2019n uitspraak doet vergelijkbaar. Ze hebben allebei iets van weinig vertrouwen in een goede afloop en passen dus in een context van (betrekkelijke) somberheid.", "Maar er zijn ook grammaticale overeenkomsten. Zo staat er in het midden van beide uitspraken een groepje van twee onbeklemtoonde voornaamwoorden. Naar dergelijke groepjes, die soms ook uitgebreider kunnen zijn (\u2018Heb je ze \u2019t \u2019m horen uitleggen?\u2019) is taalkundig wel onderzoek verricht. Daaruit blijkt onder andere dat behalve de grammaticale functie ook de klankvorm sterk de volgorde bepaalt. Zo staat \u2018het\u2019 graag vooraan (je kunt ook zeggen \u2018Heb je ze \u2019t ze \u2019m horen uitleggen?\u2019), dus dat dringt wel\u00adeens voor.", "Toch zijn er ook belangrijke verschillen. In \u2018Ik geef het je te doen\u2019 zijn \u2018het\u2019 en \u2018je\u2019 allebei voorwerpen bij het werkwoord \u2018geven\u2019. De zin is eigenlijk \u2018Ik geef het (aan) jou\u2019, en daar is een beknopte bijwoordelijke bijzin aan toegevoegd \u2018(om) te doen\u2019, waaruit onderwerp en voorwerp zijn weggelaten. Die weggelaten zinsdelen worden vervolgens vereenzelvigd met de voorwerpen uit de hoofdzin: degene aan wie je het geeft is degene die iets moet doen, en datgene wat je geeft is ook datgene wat gedaan moet worden.", "Bij \u2018Ik help het je hopen\u2019 is dat allemaal niet het geval: de voorwerpen bij \u2018helpen\u2019 zijn daar \u2018je\u2019 en \u2018hopen\u2019 (ik help je met hopen), maar \u2018het\u2019 kan alleen datgene zijn wat je hoopt. Het heeft dus geen functie op de plaats waar het staat, maar alleen ergens anders.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["ik", "je", "zijn", "van", "en", "om", "geef", "een", "ze", "mij", "doen", "hopen", "te", "ook", "het", "helpen"], "pubDate": "2021-01-11T12:41:00Z", "publicationId": "b66cd8e4-4294-3571-bcd7-e490527f1a48"}