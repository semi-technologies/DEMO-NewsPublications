{"id": "064aa14b-a80a-3ffa-970a-eb7a60dd284f", "title": "Harry en Meghan gaan podcasts over \u2018hoop en mededogen\u2019 maken voor Spotify", "url": "https://volkskrant.nl/cultuur-media/harry-en-meghan-gaan-podcasts-over-hoop-en-mededogen-maken-voor-spotify~b87b94d1/", "summary": "Harry en Meghan bevinden zich met hun podcast in goed gezelschap: zowel de Amerikaanse oud-president Obama als reality-tv ster Kim Kardashian West podcasten ook voor Spotify.\n\u2018Gemeenschap-opbouw\u2019 is ook Meghans motivatie voor haar investering van een onbekend bedrag in een hip merk oplospoeder voor warme havermoutdrankjes.\nOprah Winfrey, de talkshow-superster die naast het landgoed van Harry en Meghan in Los Angeles woont, kreeg gratis een kerstmandje vol prijzige instantdrankjes.\nTijdens haar lofzang op het poederdrankje gebruikte Oprah een kroontje als emoticon voor Meghan.\nDat leidt in Buckingham Palace mogelijk tot gefronste wenkbrauwen, want het is Harry en Meghan verboden hun koninklijke status in te zetten voor commerci\u00eble doeleinden.", "paragraphs": ["De podcasts van Harry en Meghan draaien om het \u2018opbouwen van een gemeenschap met gedeelde ervaringen, verhalen en waarden.\u2019 Beeld AP", "Het paar, dat financieel zelfstandig probeert te worden na het afstoten van hun offici\u00eble taken als leden van het Britse Koninklijk Huis, heeft onlangs een productiebedrijf genaamd Archewell Audio opgericht om exclusief voor Spotify audioprogramma\u2019s te maken.", "Eerder dit jaar lieten Harry en Meghan de Britse tabloids weten \u2018zich niet langer aan te bieden als munteenheid in een economie van clickbait en vervorming\u2019 van de Britse populaire kranten: met opkomende mediabedrijven gingen ze \u2018ondervertegenwoordigde stemmen\u2019 een podium geven. Heeft de meerjarige deal met Netflix ter waarde van 130 miljoen dollar \u2018verhalen over diversiteit\u2019 als thema, de podcasts van de hertog en hertogin van Sussex draaien om het \u2018opbouwen van een gemeenschap met gedeelde ervaringen, verhalen en waarden.\u2019 Ze trappen hun nieuwe multimediale carri\u00e8re af met een speciale december-aflevering vol \u2018verhalen van hoop en mededogen\u2019.", "\u2018Met alle uitdagingen van 2020 is het belangrijker dan ooit om dit te doen, want als we luisteren naar elkaar en elkaars verhalen, worden we eraan herinnerd hoezeer we allemaal onderling verbonden zijn,\u2019 aldus het echtpaar in een verklaring. Harry en Meghan bevinden zich met hun podcast in goed gezelschap: zowel de Amerikaanse oud-president Obama als reality-tv ster Kim Kardashian West podcasten ook voor Spotify. De streamingdienst heeft meer dan 1,9 miljoen podcasts in huis.", "\u2018Gemeenschap-opbouw\u2019 is ook Meghans motivatie voor haar investering van een onbekend bedrag in een hip merk oplospoeder voor warme havermoutdrankjes. Volgens Meghan is Hannah Mendoza, CEO van Clevr Blends, een \u2018hartstochtelijk vrouwelijke ondernemer\u2019 die \u2018voorrang geeft aan de gemeenschap\u2019 door \u00e9\u00e9n procent van de omzet van Clevr te doneren aan liefdadigheidsprojecten die zich bezighouden met eerlijke verdeling van voedsel.", "Een pakje met veertien zakjes poeder voor \u2018superlattes met brain-boosters en mood-lifters\u2019 kost 28 dollar. Oprah Winfrey, de talkshow-superster die naast het landgoed van Harry en Meghan in Los Angeles woont, kreeg gratis een kerstmandje vol prijzige instantdrankjes. Tijdens haar lofzang op het poederdrankje gebruikte Oprah een kroontje als emoticon voor Meghan. Dat leidt in Buckingham Palace mogelijk tot gefronste wenkbrauwen, want het is Harry en Meghan verboden hun koninklijke status in te zetten voor commerci\u00eble doeleinden."], "authors": ["Marije Vlaskamp"], "keywords": ["van", "een", "meghan", "en", "mededogen", "harry", "gaan", "het", "te", "verhalen", "hoop", "maken", "voor", "als", "spotify", "podcasts", "met"], "pubDate": "2020-12-15T22:38:16Z", "publicationId": "1a359314-37ee-33a8-8de7-301d3eb2ed28"}