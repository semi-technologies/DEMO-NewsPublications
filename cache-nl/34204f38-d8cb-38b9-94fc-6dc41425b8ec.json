{"id": "34204f38-d8cb-38b9-94fc-6dc41425b8ec", "title": "Local Dealer serveert Mexicaanse gerechten zonder sombrero\u2019s of andere clich\u00e9s", "url": "https://trouw.nl/leven/local-dealer-serveert-mexicaanse-gerechten-zonder-sombrero-s-of-andere-cliches~b6dd6d92/", "summary": "Tijdens een lange reis in Mexico raakte Jeroen\u00ad\u00ad Lens (43, tweede van rechts) \u00adge\u00efnspireerd om zijn eigen snack shack met Mexicaanse streetfood in Amsterdam te \u00adbeginnen.\nSamen met Kai Melchior (38) en chefkok Eliraz Abbou (39) opende hij vlak voor de zomer Local Dealer.\nLens: \u201cDe Mexicaanse keuken is in Nederland een beetje ondergewaardeerd, we kennen vooral die goedkope sombrero-zaken voor de snelle hap.\nAbbou: \u201cDe perfecte taco is licht krokant vanbuiten, smeu\u00efg vanbinnen en een bommetje qua smaak.\nIn \u2018De smaak van de chef\u2019 vertelt een kok waarom hij of zij kiest voor bepaalde gerechten.", "paragraphs": ["Tijdens een lange reis in Mexico raakte Jeroen\u00ad\u00ad Lens (43, tweede van rechts) \u00adge\u00efnspireerd om zijn eigen snack shack met Mexicaanse streetfood in Amsterdam te \u00adbeginnen. Samen met Kai Melchior (38) en chefkok Eliraz Abbou (39) opende hij vlak voor de zomer Local Dealer.", "Wat vindt u zo bijzonder aan de Mexicaanse keuken?", "Lens: \u201cDe Mexicaanse keuken is in Nederland een beetje ondergewaardeerd, we kennen vooral die goedkope sombrero-zaken voor de snelle hap. Maar de Mexicaanse keuken kent een schat aan eeuwenoude technieken die in Europa niet zo bekend zijn.\u201d", "Abbou: \u201cWij maken bijvoorbeeld ceviche, tegenwoordig\u00ad\u00ad een gerecht, vroeger een \u00adtechniek om verse vis te conserveren. We leggen rauwe vis eventjes in een mengsel dat \u2018leche de tigre\u2019, tijgermelk, wordt genoemd. Die tijgermelk\u00ad\u00ad bestaat uit limoen, citroen, koriander\u00ad\u00ad en chilipeper. De verse vis krijgt daardoor een heel frisse smaak, je kunt het zien als de sashimi van Zuid- Amerika.\u201d", "Wat moeten we zeker bestellen?", "Abbou: \u201cDe Cochinita-taco, die is gevuld met varkensvlees dat vijf uur lang is gestoofd in bananenbladeren met sinaasappel en citrusblaadjes. We voegen in de taco gepekelde \u00adrode uien en habanero pepers toe. \u00c9n Hollandse kweeperen. De garingswijze en de smaak zijn typisch Mexicaans, maar we \u00advinden het leuk die af en toe te combineren met lokale producten.\u201d", "Wat is het geheim van een goeie taco?", "Abbou: \u201cDe perfecte taco is licht krokant vanbuiten, smeu\u00efg vanbinnen en een bommetje qua smaak. Vanwege corona koken we nu alleen voor afhalen en bezorgen \u2013 daar hebben we de recepten op aangepast. Geen sla tussen de taco\u2019s, die verlept onderweg.\u201d", "Wat hebben jullie nog meer aangepast?", "Lens: \u201cWe verkochten eerder geen geen burrito\u2019s\u00ad\u00ad. Dat leek mij Tex-Mex, Amerikaans-Mexicaans dus \u2013 daar wilde ik ver van uit de buurt blijven. Ik heb lang door Mexico gereisd\u00ad\u00ad en at daar niet \u00e9\u00e9n keer een burrito. Maar nu we sinds kort alleen bezorgen en afhalen\u00ad\u00ad doen, staat-ie toch op het menu. Ik heb onderzoek gedaan en als je helemaal terug\u00ad\u00ad gaat naar de oorsprong, blijkt de \u00adburrito toch echt uit Mexico te komen.\u201d", "Wat kost het?", "Twee taco\u2019s of burrito\u2019s kosten tussen 8 en 15 euro.", "In \u2018De smaak van de chef\u2019 vertelt een kok waarom hij of zij kiest voor bepaalde gerechten."], "authors": ["Catrien Spijkerman"], "keywords": ["clich\u00e9s", "mexicaanse", "van", "local", "zonder", "het", "gerechten", "die", "met", "sombreros", "een", "serveert", "en", "andere", "te", "smaak", "dealer", "voor"], "pubDate": "2020-11-15T09:46:00+01:00", "publicationId": "b66cd8e4-4294-3571-bcd7-e490527f1a48"}