{"id": "2d5a6875-a813-3b47-b1b2-e6b8fd3ec578", "title": "Bo uit Nieuw-Buinen overleed negen dagen na zijn geboorte aan een darmontsteking. Zijn ouders halen nu bijna 5.000 euro op voor de Maag Lever Darm stichting", "url": "https://www.dvhn.nl/drenthe/Bo-uit-Nieuw-Buinen-overleed-negen-dagen-na-zijn-geboorte-aan-een-darmontsteking.-Zijn-ouders-halen-nu-bijna-5.000-euro-op-voor-de-Maag-Lever-Darm-stichting-26346937.html", "summary": "Rob en Ri\u00eblle Groenewold uit Nieuw-Buinen verloren in 2019 hun zoontje Bo aan een ernstige darmonsteking, negen dagen na zijn geboorte.\nNu halen ze kerstbomen op in ruil voor een donatie aan de Maag Lever Darm Stichting (MLDS).\nBo bleek Necrotiserende Enterocolitis te hebben, een ernstige darmontsteking die voorkomt bij te vroeg geboren kinderen.\nDoodsoorzaak nummer \u00e9\u00e9n bij te vroeg geboren kinderenRob en Ri\u00eblle haalden al eerder geld op voor de MLDS, op de uitvaart van Bo.\nHoe jonger het te vroeg geboren kindje en hoe lager het geboortegewicht, hoe groter de kans op Necrotiserende Enterocolitis.", "paragraphs": ["Rob en Ri\u00eblle Groenewold uit Nieuw-Buinen verloren in 2019 hun zoontje Bo aan een ernstige darmonsteking, negen dagen na zijn geboorte. Nu halen ze kerstbomen op in ruil voor een donatie aan de Maag Lever Darm Stichting (MLDS). Het jonge stel heeft al bijna 5000 euro bij elkaar.", "Rob en Ri\u00eblle werden in 2019 trotse ouders van zoontje Bo. Bo bleek Necrotiserende Enterocolitis te hebben, een ernstige darmontsteking die voorkomt bij te vroeg geboren kinderen. Hij overleed negen dagen na zijn geboorte.", "Het jonge stel zamelde zaterdag met een kerstbomenactie meer dan 3500 euro in voor de MLDS, om zo meer onderzoek naar de aandoening mogelijk te maken. ,,We zijn enorm blij dat mensen op deze manier willen helpen,\" zegt Ri\u00eblle. Ook na de actie werd er nog volop gedoneerd. De teller staat ondertussen op bijna 5000 euro.", "Doodsoorzaak nummer \u00e9\u00e9n bij te vroeg geboren kinderen", "Rob en Ri\u00eblle haalden al eerder geld op voor de MLDS, op de uitvaart van Bo. Necrotiserende Enterocolitis is doodsoorzaak nummer \u00e9\u00e9n bij te vroeg geboren kinderen en pasgeborenen met een heel laag geboortegewicht. Bijna \u00e9\u00e9n op de drie kinderen met de aandoening overlijdt.", "Onderzoek is dan ook van groot belang, volgens de MLDS. Het is namelijk nog niet volledig duidelijk hoe het ontstaat. Onrijpheid van de darm is \u00e9\u00e9n van de belangrijkste risicofactoren. Hoe jonger het te vroeg geboren kindje en hoe lager het geboortegewicht, hoe groter de kans op Necrotiserende Enterocolitis.", "Doneren kan hier ."], "authors": [], "keywords": ["mlds", "ouders", "zijn", "uit", "te", "stichting", "van", "en", "een", "het", "voor", "negen", "overleed", "nu", "op", "ri\u00eblle", "vroeg", "\u00e9\u00e9n", "nieuwbuinen"], "pubDate": null, "publicationId": "bb59becc-5bf6-3c6d-8cdd-d41716890d16"}