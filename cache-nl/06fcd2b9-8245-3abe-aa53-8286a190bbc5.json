{"id": "06fcd2b9-8245-3abe-aa53-8286a190bbc5", "title": "Lange rij bij gate F3 op Schiphol: \u2018Ik weet niet hoelang mijn moeder nog leeft, dat vind ik voldoende reden toch te gaan\u2019", "url": "https://volkskrant.nl/nieuws-achtergrond/lange-rij-bij-gate-f3-op-schiphol-ik-weet-niet-hoelang-mijn-moeder-nog-leeft-dat-vind-ik-voldoende-reden-toch-te-gaan~b6658167/", "summary": "Veel vakantiegangers op Schiphol aarzelden wel even na de oproep van het kabinet om alleen nog noodzakelijke reizen te maken.\n\u2018Maar het is niet verboden en ik doe voorzichtig.\u2019KLM-vlucht 733 naar Cura\u00e7ao staat op het punt te vertrekken vanaf gate F3 op Schiphol.\nHet zijn volgens premier Rutte \u2018de asocialen\u2019 die nog steeds in een vliegtuig stappen zonder noodzakelijke reden.\nIk weet niet hoelang ze nog leeft en dat vind ik voldoende reden toch te gaan.\u2019 Ook andere reizigers noemen familiebezoek of familieomstandigheden.\nDat is voedselproductie, dus ik denk dat mijn reis wel noodzakelijk is\u2019, zegt een van hen.", "paragraphs": ["Veel vakantiegangers op Schiphol aarzelden wel even na de oproep van het kabinet om alleen nog noodzakelijke reizen te maken. \u2018Maar het is niet verboden en ik doe voorzichtig.\u2019", "KLM-vlucht 733 naar Cura\u00e7ao staat op het punt te vertrekken vanaf gate F3 op Schiphol. Naar de slurf staat een lange rij: families met kinderen, stelletjes in joggingpakken, pensionado\u2019s met rugzakjes en e-readers. Het zijn volgens premier Rutte \u2018de asocialen\u2019 die nog steeds in een vliegtuig stappen zonder noodzakelijke reden. Zij kijken kwaad of schuldbewust naar de verslaggever als die informeert naar de reden van hun reis. Niemand wil met zijn naam in de krant.", "\u2018We gaan op bezoek bij mijn moeder\u2019 zegt een Antilliaanse Nederlander met een zomerse pork pie hoed op. \u2018Dat doen we ieder jaar en dus ook deze Kerst. Ik weet niet hoelang ze nog leeft en dat vind ik voldoende reden toch te gaan.\u2019 Ook andere reizigers noemen familiebezoek of familieomstandigheden. Een stel 50-plussers: \u2018We hebben wel even overlegd, na die speech van Rutte, maar ja, we hadden al in september geboekt.\u2019 Ze vinden het te veel gevraagd om last minute nog te cancelen. \u2018We zijn getest en we hebben meer papieren ingevuld dan toen we een huis kochten. Wat ons betreft is deze reis wel verantwoord.\u2019", "Mondkapjes en steriliseer-gel", "Schiphol liet donderdag weten dat het aantal vluchten in november met 61 procent is gedaald ten opzichte van vorig jaar. Het aantal reizigers zakte van 5,3 miljoen naar 900.000 (min 83 procent). Tweederde daarvan zijn overstappers. Het aantal vrachtvluchten verdubbelde juist. Deze week lopen er relatief veel passagiers rond op Schiphol vanwege de aanstaande kerstvakantie. Veel winkels zijn dicht, de horeca verkoopt take away. In verkoopmachines zit niet alleen water, maar zijn ook mondkapjes en steriliseer-gel verkrijgbaar.", "Op de Holland Boulevard slapen nog steeds reizigers uit de hele wereld op loungebanken en spelen kinderen op de reuzenkat van hoogpolig tapijt. \u2018Ik vlieg van Accra naar Londen voor de Kerst\u2019, zegt een man. \u2018Ik ben negatief getest, dus wat is het probleem?\u2019 Twee Aziatische mannen met een gitaar tussen zich in: \u2018We zijn zeemannen. We vliegen van Panama naar Manilla om thuis te kunnen zijn met Kerst.\u2019 Beiden zijn voor vertrek negatief getest. \u2018Na tien maanden op zee wil ik heel graag mijn vrouw weer zien.\u2019", "Werkgeversverklaring", "In de Privium Lounge, waar veel zakenreizigers lid van zijn, wachten twee Nederlandse collega\u2019s op hun vlucht naar Itali\u00eb. \u2018Ik adviseer tomatentelers in de glastuinbouw. Dat is voedselproductie, dus ik denk dat mijn reis wel noodzakelijk is\u2019, zegt een van hen. Het valt haar op dat ze in Itali\u00eb en Oostenrijk een verklaring van haar werkgever moet overleggen, voordat zij kan inchecken in een hotel. \u2018Dat zouden ze ook in Nederland moeten invoeren.\u2019 In vertrekhal 2 vertelt een gehaaste dame uit Brussel met een N95-kapje op: \u2018Ik ga naar mijn familie in Sicili\u00eb. Dat is niet noodzakelijk, maar het is ook niet verboden. Ik ben getest, ik doe voorzichtig, dat is wat mij betreft genoeg.\u2019", "Minister zint op \u2018verklaring van noodzaak\u2019 voor reiziger Minister Cora van Nieuwenhuizen van Infrastructuur en Waterstaat bekijkt of ze een verklaring kan eisen waarmee vliegreizigers aantonen dat hun vlucht noodzakelijk is. Aanleiding voor de maatregel is de drukte van de laatste dagen op Schiphol. Veel mensen leggen het advies naast zich neer om alleen te reizen als het echt niet anders kan. De minister vindt dat Schiphol en KLM als grootste gebruiker van de luchthaven onvoldoende doen om te voorkomen dat mensen dicht bij elkaar staan op het vliegveld. Ze wil nog niet zover gaan dat ze de luchthaven laat sluiten. Vliegen naar een zonnige vakantiebestemming of naar familie in het buitenland voor de feestdagen is niet verboden. De regering geeft alleen het dringende advies om van \u2018pretvluchten\u2019 af te zien. Schiphol-directeur Dick Benschop riep reizigers al op om alleen in het vliegtuig te stappen als dat echt niet anders kan. Pretvliegen voorkomen is volgens Benschop lastig, omdat \u2018alles door elkaar heen loopt\u2019. Mensen kunnen een legitieme reden hebben om te reizen, zei hij, zoals zeelieden en technisch personeel. Hij wees ook op de eigen verantwoordelijkheid van reizigers. KLM zegt ook dat het niet alle vluchten zo maar kan annuleren. De luchtvaartmaatschappij vervoert klanten uit andere delen van de wereld die op Schiphol overstappen. Ook heeft KLM buitenlandse en Nederlands reizigers die wel essenti\u00eble vluchten maken. Reisorganisaties hebben laten weten de verkoop van pakketreizen voorlopig op te schorten. Geplande vluchten worden geschrapt. Mensen die al in het buitenland zijn, kunnen hun reis wel afmaken. TUI wil vakantiegangers wel terugbrengen naar Nederland."], "authors": ["No\u00ebl Van Bemmel"], "keywords": ["van", "dat", "toch", "rij", "een", "voldoende", "het", "en", "naar", "te", "ik", "zijn", "weet", "vind", "schiphol", "op", "reden"], "pubDate": "2020-12-17T17:54:21Z", "publicationId": "1a359314-37ee-33a8-8de7-301d3eb2ed28"}