{"id": "12bfb0fe-1b5a-3907-aa98-7948ba32c028", "title": "Ik help het u hopen dat alles beter wordt", "url": "https://trouw.nl/cultuur-media/ik-help-het-u-hopen-dat-alles-beter-wordt~ba17bdbc/", "summary": "Het betreft de zin \u2018Ik help het je hopen\u2019.\nDaarin is \u2018je\u2019 het onderwerp van \u2018uitlaten\u2019 (jij laat de hond uit, en ik help daarmee), en \u2018de hond\u2019 is lijdend voorwerp (de hond wordt uitgelaten).\nMaar hier hebben we \u2018Ik help het je hopen\u2019, waarbij \u2018je\u2019 het onderwerp van \u2018hopen\u2019 is (jij hoopt het) en \u2018het\u2019 lijdend voorwerp.\nOok dat komt wel vaker voor (\u2018Ik zie het je doen\u2019, \u2018Ik hoor het je nog zeggen\u2019), maar dan is de \u2018gewone\u2019 variant net zo goed (\u2018Ik zie je \u2019t doen\u2019.\nMaar \u2018Ik help je \u2019t hopen\u2019 voelt \u00adonverwacht vreemd aan.", "paragraphs": ["Een van de inzendingen voor de Grammaticale Structuur van het Decennium die ik heb moeten afwijzen is een bijzondere zin die wel een aparte bespreking waard is. Het betreft de zin \u2018Ik help het je hopen\u2019. De zin kwalificeert niet echt als een grammati\u00adcale structuur, omdat je er vrijwel niets in kunt vervangen door andere woorden (je kunt alleen persoon en getal veranderen), maar er is wel iets bijzonders mee aan de hand.", "De Algemene Nederlandse Spraakkunst zou dit gebruik van het werkwoord \u2018helpen\u2019 karakteriseren als \u2018groepsvormend\u2019: het werkwoord \u2018helpen\u2019 vormt met een ander werkwoord (in dit geval \u00ad\u2018hopen\u2019) een groep. Die groep wordt vooral zichtbaar in de bijzin. In normale gevallen krijg je dan \u00adbijvoorbeeld \u2018omdat ik je de afwas help (te) doen\u2019. Hierin heb ik \u2018te\u2019 tussen haakjes gezet, omdat het met of zonder \u2018te\u2019 lijkt te kunnen.", "Versterkt", "In de voltooide tijd wordt het groepsvormende karakter nog versterkt doordat \u2018helpen\u2019 dan niet hoeft te verschijnen als voltooid deelwoord (\u2018geholpen\u2019), maar ook als infinitief (\u2018helpen\u2019). Het wordt dan \u2018Ik heb je de afwas helpen doen\u2019 (naast \u2018Ik heb je geholpen de afwas te doen\u2019).", "Tot zover is het allemaal bekende kost. Maar nu de woordvolgorde. In normale zinnen krijg je iets als \u2018Ik help je de hond uit te laten\u2019. Daarin is \u2018je\u2019 het onderwerp van \u2018uitlaten\u2019 (jij laat de hond uit, en ik help daarmee), en \u2018de hond\u2019 is lijdend voorwerp (de hond wordt uitgelaten). Maar hier hebben we \u2018Ik help het je hopen\u2019, waarbij \u2018je\u2019 het onderwerp van \u2018hopen\u2019 is (jij hoopt het) en \u2018het\u2019 lijdend voorwerp. \u00adOnderwerp en voorwerp staan dus in de omgekeerde volgorde.", "Ook dat komt wel vaker voor (\u2018Ik zie het je doen\u2019, \u2018Ik hoor het je nog zeggen\u2019), maar dan is de \u2018gewone\u2019 variant net zo goed (\u2018Ik zie je \u2019t doen\u2019. \u2018Ik hoor je \u2019t nog zeggen\u2019). Maar \u2018Ik help je \u2019t hopen\u2019 voelt \u00adonverwacht vreemd aan.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["ik", "van", "beter", "en", "een", "wordt", "alles", "hopen", "te", "het", "maar", "dat", "help", "je"], "pubDate": "2021-01-08T13:10:00Z", "publicationId": "b66cd8e4-4294-3571-bcd7-e490527f1a48"}