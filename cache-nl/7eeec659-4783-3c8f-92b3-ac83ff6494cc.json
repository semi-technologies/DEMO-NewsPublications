{"id": "7eeec659-4783-3c8f-92b3-ac83ff6494cc", "title": "Pattinama-Kerkhove zonder setverlies verder bij kwalificaties Australian Open", "url": "https://nu.nl/tennis/6101217/pattinama-kerkhove-zonder-setverlies-verder-bij-kwalificaties-australian-open.html", "summary": "Lesley Pattinama-Kerkhove heeft maandag in Dubai de tweede ronde van het kwalificatietoernooi voor de Australian Open bereikt.\nIn het verleden bereikte Pattinama-Kerkhove nog nooit het hoofdschema van de Australian Open.\nMet Arantxa Rus (WTA-74) is er \u00e9\u00e9n Nederlandse rechtstreeks geplaatst voor de Australian Open.\nDat zou normaal gesproken ook voor Kiki Bertens gelden, maar de Westlandse is aan het herstellen van een operatie aan een achillespeesblessure.\nDe Australian Open begint dit jaar drie weken later dan gepland en gaat op 8 februari van start.", "paragraphs": ["Lesley Pattinama-Kerkhove heeft maandag in Dubai de tweede ronde van het kwalificatietoernooi voor de Australian Open bereikt. De Nederlandse was in haar eerste partij te sterk voor de Japanse Kurumi Nara.", "Pattinama-Kerkhove had 1 uur en 22 minuten nodig om Nara, de nummer 160 van de wereld, van zich af te zetten: 6-4 en 6-4. De 29-jarige Nederlandse incasseerde \u00e9\u00e9n break en sloeg zelf wel drie keer toe op de service van haar Japanse opponente.", "In de tweede ronde wacht Pattinama-Kerkhove een krachtmeting met de Australische Ivana Popovic (WTA-362) of de Oekra\u00efense Lesia Tsurenko (WTA-146). In totaal moet de geboren Zuid-Hollandse nog twee wedstrijden winnen om het hoofdtoernooi te bereiken.", "In het verleden bereikte Pattinama-Kerkhove nog nooit het hoofdschema van de Australian Open. De nummer 176 van de wereld deed wel een keer mee aan Wimbledon (2019) en de US Open (2017), maar daar strandde ze in de eerste ronde.", "Alleen Rus rechtstreeks geplaatst voor hoofdtoernooi", "Voor Indy de Vroome was de eerste ronde direct het eindstation. De 24-jarige Nederlandse, die de 195e plek op de ranglijst bezet, verloor met 7-6 (5) en 6-2 van het Amerikaanse talent Claire Liu.", "Met Arantxa Rus (WTA-74) is er \u00e9\u00e9n Nederlandse rechtstreeks geplaatst voor de Australian Open. Dat zou normaal gesproken ook voor Kiki Bertens gelden, maar de Westlandse is aan het herstellen van een operatie aan een achillespeesblessure.", "De Australian Open begint dit jaar drie weken later dan gepland en gaat op 8 februari van start. Het kwalificatietoernooi wordt vanwege de maatregelen tegen het coronavirus - er geldt in Australi\u00eb een quarantaineplicht van twee weken - dit jaar niet in Melbourne, maar in Dubai (vrouwen) en Doha (mannen) gehouden."], "authors": ["Door"], "keywords": ["setverlies", "verder", "van", "het", "ronde", "voor", "en", "zonder", "een", "open", "australian", "te", "bij", "nederlandse", "pattinamakerkhove", "kwalificaties"], "pubDate": null, "publicationId": "4d7a0f80-7953-388c-9af8-e7a437b5632e"}