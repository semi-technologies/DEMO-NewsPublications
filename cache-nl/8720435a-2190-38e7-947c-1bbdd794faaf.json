{"id": "8720435a-2190-38e7-947c-1bbdd794faaf", "title": "Oegandese vrouw moet het land uit, haar homoseksualiteit is \u2018niet aannemelijk\u2019", "url": "https://www.parool.nl/amsterdam/oegandese-vrouw-moet-het-land-uit-haar-homoseksualiteit-is-niet-aannemelijk~ba5536a4/", "summary": "De vrouw stelde dat ze terughoudend was in haar verhoor, omdat ze niet gewend is aan de \u2018Nederlandse directheid\u2019.\n1 miljoen shillingDe 42-jarige vrouw stelde in haar asielaanvraag uit Oeganda te zijn gevlucht omdat ze lesbisch is.\nTijdens haar laatste relatie zou ze op haar werk betrapt zijn toen ze een foto opende waarop ze met haar toenmalige vriendin zoende.\nAanvragers moeten bijvoorbeeld sinds 2015 aannemelijk maken dat ze een \u2018bewustwordingsproces\u2019 hebben ondergaan als het aankomt op hun geaardheid.\nDe IND stelt in reactie daarop dat het niet iedereen die beweert homoseksueel te zijn, een status kan verlenen.", "paragraphs": ["Een grote regenboogvlag bij het stadhuis van Den Haag. Beeld ANP", "Zo besloot de bestuursrechter in Amsterdam maandag. De Immigratie- en Naturalisatiedienst (IND) vond dat de vrouw onvoldoende omschreef hoe zij uiting gaf aan haar geaardheid: het zou gebleven zijn bij \u2018algemene bewoordingen\u2019.", "De vrouw stelde dat ze terughoudend was in haar verhoor, omdat ze niet gewend is aan de \u2018Nederlandse directheid\u2019. Daar ging de rechter niet in mee.", "1 miljoen shilling", "De 42-jarige vrouw stelde in haar asielaanvraag uit Oeganda te zijn gevlucht omdat ze lesbisch is. Ze stelt daar met drie vrouwen een relatie te hebben gehad. Tijdens haar laatste relatie zou ze op haar werk betrapt zijn toen ze een foto opende waarop ze met haar toenmalige vriendin zoende.", "Vervolgens zou ze op het politiebureau mishandeld en seksueel misbruikt zijn. In ruil voor een miljoen shilling \u2013 zo\u2019n 223 euro \u2013 kon ze een agent omkopen, die haar hielp ontsnappen. Vervolgens is ze naar Nederland gevlucht.", "De rechtbank gelooft niet dat de vrouw een foto waarop ze met haar vriendin zoende op haar werkcomputer bewaarde \u2013 volgens de rechter had ze kunnen weten dat er mensen zouden meekijken. Bovendien gaat de rechter niet mee in het verhaal van de omkoping: het gemiddelde maandsalaris in Oeganda is 2,6 miljoen shilling, dus is het onaannemelijk dat de vrouw binnen een dag 1 miljoen shilling gereed had.", "Bewustwordingsproces", "Al jaren ligt de manier waarop de IND beoordeelt of een asielaanvraag homoseksueel is of niet, onder vuur. Aanvragers moeten bijvoorbeeld sinds 2015 aannemelijk maken dat ze een \u2018bewustwordingsproces\u2019 hebben ondergaan als het aankomt op hun geaardheid.", "Volgens het COC gaat de IND daarmee te veel uit van stereotypen. Advocaten in het vreemdelingenrecht stellen bovendien met regelmaat cli\u00ebnten tegen te komen die homoseksueel zijn, maar geen \u2018innerlijk proces\u2019 hebben doorgemaakt. De IND stelt in reactie daarop dat het niet iedereen die beweert homoseksueel te zijn, een status kan verlenen."], "authors": ["Tahrim Ramdjan"], "keywords": ["het", "vrouw", "homoseksualiteit", "oegandese", "aannemelijk", "zijn", "op", "moet", "niet", "haar", "land", "uit", "ze", "een", "dat", "te"], "pubDate": "2020-12-04T16:52:12+01:00", "publicationId": "a3002aeb-6d5a-3894-adcb-0212effbc567"}