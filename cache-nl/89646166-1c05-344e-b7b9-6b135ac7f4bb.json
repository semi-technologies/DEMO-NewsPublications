{"id": "89646166-1c05-344e-b7b9-6b135ac7f4bb", "title": "Welke wetten en regels veranderen in 2021? Werkenden gaan er iets op vooruit \u2013 zolang ze hun baan behouden", "url": "https://trouw.nl/binnenland/welke-wetten-en-regels-veranderen-in-2021-werkenden-gaan-er-iets-op-vooruit-zolang-ze-hun-baan-behouden~b4afc9c6/", "summary": "De prijs van een pakje van 20 \u00adsigaretten gaat 12 cent omhoog, een pakje shag van 50 gram met 30 cent.\nVanaf 1 juni kunnen initiatiefnemers een school stichten op basis van een \u00adpedagogische of levensbeschouwelijke grondslag.\nBasis- en voortgezet onderwijs en mbo\u2019s kunnen het geld \u00adaanvragen voor het inzetten van extra (tijdelijk) personeel en \u00adondersteuning of voor het geven van extra online lessen.\nVoor de meeste drones wordt het halen van een vaardigheidsbewijs verplicht en er geldt een minimumleeftijd van 16 jaar voor het besturen van het grootste deel van de toestellen in de laagste risicocategorie.\nVan het Oxfordvaccin, dat in de loop van volgend jaar op de markt moet komen, heeft Nederland de meeste \u00addoses besteld: 11,7 miljoen.", "paragraphs": ["Werk & inkomen", "Ieder jaar berekent het kabinet hoe het loonstrookje van de burger er \u00adkomend jaar ongeveer uit komt te zien en ieder jaar gaat die boodschap gepaard met een waarschuwing: de voorspellingen zijn altijd een tikje onzeker. Dit keer melden minister Wouter Koolmees (sociale zaken) en staatssecretaris Hans Vijlbrief (financi\u00ebn) dat \u2018de ontwikkelingen van de loonstrookjes met grote voor\u00adzichtigheid moeten worden bezien\u2019. De aanhoudende coronacrisis maakt de toekomst voor veel mensen on\u00adgewis. \u201cWerknemers zien alleen een loonstrookje in januari als zij hun baan kunnen behouden\u201d, aldus Koolmees en Vijlbrief. Ook de \u00adkoopkrachtcijfers moeten daardoor \u2018met nog meer nuance\u2019 worden bezien dan \u00adgebruikelijk.", "\u2022 Het kabinet wil werkenden met een lager of middeninkomen meer belonen. Daarvoor wordt het belastingtarief van de eerste schijf verlaagd van 37,35 naar 37,10 procent.", "\u2022 De algemene heffingskorting stijgt in 2021 met maximaal 126 euro. Ook hier profiteren de midden- en met name de lagere inkomens van.", "\u2022 De voor 2022 geplande verhoging van de arbeidskorting gaat al dit jaar in. Ook dit komt werkenden ten goede. De hoogte van de arbeidskorting is afhankelijk van \u00adinkomen en leeftijd.", "\u2022 De ouderenkorting gaat omhoog, tot maximaal 1703 euro. Deze \u00adkorting is bedoeld voor mensen die inkomsten hebben boven op hun AOW-uitkering, tot een maximum van 49.000 euro. Wie meer \u00adverdient, heeft geen recht op een ouderenkorting.", "\u2022 De maximale inkomensafhanke\u00adlijke combinatiekorting daalt met 66 euro naar 2.815. De reden is dat de Hoge Raad heeft bepaald dat meer mensen in aanmerking moeten komen voor deze korting. Het kabinet wil de maatregel \u2018betaalbaar houden\u2019. Deze korting is \u00adbestemd voor ouders van jonge \u00adkinderen, die boven een bepaald minimumbedrag verdienen.", "\u2022 De vermogensbelasting gaat omlaag. In 2020 moest nog belasting betaald worden over spaargeld \u00adboven 30.846 euro (of 61.692 \u00adsamen met de fiscale partner). In 2021 gaat de zogeheten heffingsvrije voet omhoog naar 50.000 \u00adeuro, of naar een ton als iemand een partner heeft.", "\u2022 De arbeidsongeschiktheidsverzekering voor jonge gehandicapten, de Wajong, wordt eenvoudiger. Zij krijgen een hoger inkomen, wanneer zij (meer) gaan werken. Ook kunnen zij hun uitkering blijven ontvangen wanneer zij een studie gaan doen. Volgens de overheid zijn de regels nu te ingewikkeld. Veel Wajongers zijn bang om het recht op hun uitkering te verliezen, \u00adwanneer zij gaan werken.", "\u2022 Het kabinet voert \u2013 opnieuw \u2013 een vliegbelasting in. Passagiers die vanaf een Nederlandse luchthaven vertrekken, betalen voortaan een opslag van 7,85 euro op hun ticket. Overstappers betalen deze belasting niet. De vliegtaks is een politiek gevoelig onderwerp, dat zwaar belobbyd wordt. Aanvankelijk was het de bedoeling dat ook vracht\u00adverkeer deze taks zou moeten \u00adbetalen, maar dat plan is gesneuveld. Het kabinet is gevoelig voor het \u00adargument dat vrachtvliegtuigen zouden kunnen uitwijken naar luchthavens in Duitsland en Belgi\u00eb.", "\u2022 Het kabinet stimuleert bedrijven om investeringen te doen met een nieuwe belastingmaatregel, de \u00adBaangerelateerde Investeringskorting (Bik). Deze tijdelijke regeling zorgt ervoor dat bedrijven ook in \u00addeze tijden blijven investeren in bijvoorbeeld nieuwe machines. De Bik is vanwege kritiek uit de Kamer iets aangepast, waardoor het midden- en kleinbedrijf er meer van profiteert.", "\u2022 De AOW-leeftijd blijft in 2021 staan op 66 jaar en 4 maanden.", "\u2022 Ex-kankerpati\u00ebnten kunnen zich in 2021 makkelijker laten verzekeren. Als iemand 10 jaar ziektevrij is, mogen verzekeraars de ziekte niet langer laten meewegen bij de hoogte van verzekeringspremies. Voor jongeren tot 21 jaar geldt een termijn van 5 jaar.", "Zorg", "\u2022 Roken wordt opnieuw duurder. De prijs van een pakje van 20 \u00adsigaretten gaat 12 cent omhoog, een pakje shag van 50 gram met 30 cent. In 2023 moet een pakje \u00adsigaretten 10 euro kosten.", "\u2022 Het verplichte eigen risico voor de zorgverzekering blijft 385 euro", "Onderwijs", "\u2022 Met een nieuwe wet wil het kabinet scholen meer laten aansluiten bij de wensen van ouders. Vanaf 1 juni kunnen initiatiefnemers een school stichten op basis van een \u00adpedagogische of levensbeschouwelijke grondslag. Tot nu toe was het moeilijk een school te stichten op andere dan religieuze gronden. Voor de school wordt opgericht, \u00adinspecteert de onderwijsinspectie of er voldoende animo is en of de onderwijskwaliteit gewaarborgd is.", "\u2022 Vanaf volgend schooljaar kunnen ook basisscholen een licentie \u00adaanvragen voor dans- en muziekonderwijs. Daarmee kunnen zij aansluiting zoeken bij \u00e9\u00e9n van de twaalf bestaande specialistische dans- en muziekscholen in het voortgezet onderwijs en hbo, waar leerlingen worden opgeleid tot professioneel musicus of danser. Ook komt er een reiskostenregeling voor deze leerlingen.", "\u2022 In 2021 gaat er 210 miljoen euro naar scholen voor extra begeleiding aan leerlingen tijdens de corona\u00adcrisis. Basis- en voortgezet onderwijs en mbo\u2019s kunnen het geld \u00adaanvragen voor het inzetten van extra (tijdelijk) personeel en \u00adondersteuning of voor het geven van extra online lessen.", "Media", "\u2022 Tijdens de programmering van \u00adkinderprogramma\u2019s op de publieke omroep zal geen reclame meer te zien zijn. Ook mag de NPO online geen reclames meer tonen. Dit zijn de eerste stappen in de afbouw van reclame bij de omroepen. Vanaf 2022 wordt de reclame op publieke zenders stapsgewijs gehalveerd.", "Leefomgeving", "\u2022 Per 8 januari zijn pelsdierhoude\u00adrijen in Nederland verboden. Het is dan niet toegestaan om nog langer dieren zoals nertsen te houden voor bontproductie. Oorspron\u00adkelijk zou het verbod in 2024 ingaan, maar na de vele coronabesmettingen op nertsenfokkerijen is dit naar voren gehaald. Nertsenhouders ontvangen compensatie.", "\u2022 Tractoren moeten voortaan ook een kentekenplaat hebben en \u00adgeregistreerd staan. Anders mogen zij niet de openbare weg op. Alle nieuwe landbouw- en bouwvoertuigen krijgen een kenteken, \u00adbezitters van tractoren krijgen een jaar de tijd om een nummerbord aan te vragen.", "\u2022 Auto\u2019s van 50 jaar of ouder hoeven in het nieuwe jaar geen apk-keuring meer te ondergaan. Met deze maatregel wil het kabinet de lasten van oldtimer-eigenaren verlichten. De apk-plicht blijft wel gelden voor oude taxi\u2019s, ov-auto\u2019s en \u00advoertuigen die gevaarlijke stoffen vervoeren.", "\u2022 Vanaf het nieuwe jaar gelden er in de Europese Unie nieuwe regels voor drones. Zo is het voor recreatieve dronevliegers verplicht om het toestel te registreren. Ook \u00adgelden er aparte regels voor drones met laag risico op ongelukken en drones met veel risico. De eisen voor die laatste categorie zijn vergelijkbaar met die voor de bemande luchtvaart. Voor de meeste drones wordt het halen van een vaardigheidsbewijs verplicht en er geldt een minimumleeftijd van 16 jaar voor het besturen van het grootste deel van de toestellen in de laagste risicocategorie.", "\u2022 Komend jaar gaat de CO 2 -heffing in voor de industrie. Die belasting moet bedrijven ertoe aanzetten om te verduurzamen. Hoe meer ze \u00aduitstoten, hoe meer belasting ze moeten betalen. De heffing is voor het kabinet een middel om de \u00addoelen uit het klimaatakkoord te halen. De eerste jaren geldt er voor bedrijven nog een vrijstelling, in de vorm van dispensatierechten. \u00adVanwege de coronacrisis wil het \u00adkabinet de industrie een steuntje in de rug geven. Volgend jaar hoeft nog geen bedrijf te betalen voor de CO 2 -uitstoot. In de jaren daarna worden de dispensatierechten \u00adafgebouwd. Het kabinet verwachtte rond Prinsjesdag dat in 2024 alle bedrijven een CO 2 -heffing \u00adbetalen.", "Wonen", "\u2022 Huurders die een te hoge huur betalen voor hun corporatiewoning, kunnen in 2021 een eenmalige huurverlaging aanvragen. Zij kunnen dit doen wanneer zij minder zijn gaan verdienen, terwijl zij al in de woning woonden. Ook kan een huurder een verlaging aanvragen wanneer hij of zij in de woning trok, voordat corporaties begonnen met het toewijzen van woningen op basis van inkomen.", "\u2022 Voor mensen met een inkomen \u00adboven 68.507 euro gaat de hypotheekrenteaftrek omlaag van 46 naar 43 procent.", "\u2022 Het kabinet wil starters en doorstromers op de woningmarkt meer kansen op een geschikte woning bieden. Daarom wordt voor kopers van 18 tot 35 jaar de overdrachtsbelasting afgeschaft. Dit was 2 \u00adprocent. Wie ouder is dan 35 \u00adbetaalt dit percentage nog wel. En \u00adbeleggers die niet in hun gekochte huis gaan wonen, gaan 8 procent overdrachtsbelasting \u00adbetalen. Dit moet speculatie op de woningmarkt ontmoedigen.", "\u2022 Het regelen van een energielabel voor uw huis wordt iets inge\u00adwikkelder en daardoor ook duurder. Huiseigenaren konden dit \u00adonline regelen, maar vanaf nu moet er een energieadviseur langskomen om het label vast te stellen. Geschatte kosten voor een huis: 190 euro. Voor een appartement: 100 euro.", "\u2022 Wie gebruik wil maken van de \u00adNationale Hypotheek Garantie (NHG), kan dat doen voor wo\u00adningen die niet duurder zijn dan 325.000 euro. Deze grens lag op 310.000.", "Corona", "\u2022 Ook 2021 zal nog voor een groot deel in het teken staan van het corona\u00advirus. De beperkingen die eind 2020 ingingen, lopen door in het nieuwe jaar. De huidige lockdown loopt af op 19 januari. Mogelijk wordt deze, of een deel van de geldende maat\u00adregelen, verlengd als de besmettingscijfers en ziekenhuisopnames tegen die tijd nog niet voldoende \u00adzijn gedaald. Daarover zal het kabinet naar verwachting op 12 januari een persconferentie houden.", "\u2022 Ook geldt nog tot zeker half maart het dringende advies om alleen noodzakelijke reizen naar het buitenland te maken. Vakanties naar wintersportgebieden worden dus \u00adafgeraden.", "\u2022 Na coronajaar 2020 moet 2021 het jaar worden waarin er langzamerhand meer mogelijk wordt. Door grootschaliger testbeleid en vooral door vaccinaties. Op 8 januari worden de eerste Nederlanders inge\u00ebnt tegen het coronavirus. Op 4 januari worden hiervoor de uitnodigingen verstuurd aan zorgmedewerkers die ouderen en kwetsbaren verzorgen. Zij moeten een \u2018beschermende ring\u2019 gaan vormen rond de mensen voor wie het virus het gevaarlijkst is. Het Pfizer-vaccin dat zij krijgen, bestaat uit twee vaccinatieronden. Drie \u00adweken na de eerste prik worden gevaccineerden nog een keer inge\u00ebnt. Met de ruim 500.000 vaccins die \u00adPfizer in eerste instantie levert, \u00adkunnen dus zo\u2019n kwart miljoen mensen gevaccineerd worden.", "\u2022 In de loop van het eerste kwartaal komt volgens planning ook de eerste lading van zo\u2019n 390.000 Moderna-vaccins naar Nederland. Het kabinet wil daarmee ouderen en kwetsbaren laten vaccineren. Ook dit vaccin wordt in twee doses toegediend. In totaal heeft Nederland 6,2 miljoen Moderna-vaccins besteld. Van het Oxfordvaccin, dat in de loop van volgend jaar op de markt moet komen, heeft Nederland de meeste \u00addoses besteld: 11,7 miljoen.", "\u2022 De verwachting is dat tijdens het tweede en derde kwartaal groot\u00adschalig inge\u00ebnt kan worden. Dan zouden ook de coronabeperkingen steeds verder afgebouwd kunnen worden.", "Lees ook:", "De economische achtbaan van 2020: de grootste crisis ooit, of valt het toch mee?", "Het is crisis, jawel. Maar toch is er sprake van hoge koersen en weinig werklozen. Hoe kan dat? En blijft dat zo in 2021?"], "authors": ["Niels Markus", "Bart Zuidervaart"], "keywords": ["jaar", "werkenden", "regels", "met", "ze", "iets", "zolang", "ook", "te", "vooruit", "van", "en", "een", "wetten", "veranderen", "voor", "welke", "op", "het"], "pubDate": "2021-01-01T17:31:43Z", "publicationId": "b66cd8e4-4294-3571-bcd7-e490527f1a48"}