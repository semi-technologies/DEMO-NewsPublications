{"id": "9e0da1ba-cbde-36a7-a99c-e038ed7a4294", "title": "Henk Krol blikt terug: \u2018Na\u00efef? Dat heb ik mijn hele leven al\u2019", "url": "https://www.parool.nl/nederland/henk-krol-blikt-terug-naief-dat-heb-ik-mijn-hele-leven-al~bac19c65/", "summary": "Krol haalde Henk Otten (ex-Forum voor Democratie) erbij, tot woede van Van Kooten.\nMaar als ik \u00e9\u00e9n les heb geleerd, is het dat ik sneller een streep moet trekken.\u201dDaarmee zegt u eigenlijk dat het vooral aan anderen ligt?\nMaar ik denk ook dat er maar weinig mensen waren die hem zo goed konden jennen als ik.\nIk heb hem op meerdere manieren laten weten dat ik dolgelukkig ben met de twee jaar dat hij partijvoorzitter was bij 50Plus.\n\u201cJa, ik denk dat zij allemaal zoiets hebben van: \u2018Dat is Henk, en als Henk ermee stopt kunnen we die kist ook wel bestellen\u2019.", "paragraphs": ["Beeld ANP", "Als Tweede Kamerlid Henk Krol (70) zich ongelukkig voelt, gaat hij wandelen. En dat deed hij de laatste maanden veel. Lange tochten, urenlang, door het bos vlak achter zijn huis in Eindhoven. Met Rembrandt, zijn 1,5 jaar oude Dobermann die het liefst de hele dag rondrent. Al wandelend dacht hij: wat ga ik nu doen? \u201cHet lijkt misschien niet zo, maar ik ben heel kritisch op mezelf,\u201d vertelt Krol. \u201cIk loop mezelf allemaal verwijten te maken.\u2019\u2019", "Zoals?", "\u201cMensen kennen mij als een vriendelijke knuffelbeer. Dat ben ik ook eigenlijk wel. Ik ben echt geen ruziezoeker. Maar als je geen ruziezoeker bent, kun je juist heel veel ruzie veroorzaken. Ik ben te meegaand. Dat is dit jaar gebeurd.\u2019\u2019", "Wie Henk Krol zegt, zegt \u2018gedoe\u2019. Eerst bij de Gay Krant, met rechtszaken over al dan niet terecht ontvangen subsidies en geruzie over niet-afgedragen pensioenpremies. En later een reeks politieke conflicten. In mei stapte Krol plotseling op bij 50Plus, de ouderenpartij waarvan hij zo\u2019n acht jaar het boegbeeld was. De partij werd al jaren verscheurd door interne conflicten.", "Samen met Kamerlid Femke Merel van Kooten (ex-Partij voor de Dieren) begon Krol de Partij voor de Toekomst. Krol haalde Henk Otten (ex-Forum voor Democratie) erbij, tot woede van Van Kooten. Zij stapte op. Niet veel later kreeg ook Krol het met Otten aan de stok. De oud-hoofdredacteur van de Gay Krant vertrok en richtte weer een nieuwe partij op: Lijst Henk Krol. Daarmee doet hij mee aan de Tweede Kamerverkiezingen in maart.", "Waar gaat het nou mis?", "\u201cEr hebben zo veel dingen over mij in de media gestaan die kant noch wal raken. Maar als ik \u00e9\u00e9n les heb geleerd, is het dat ik sneller een streep moet trekken.\u201d", "Daarmee zegt u eigenlijk dat het vooral aan anderen ligt?", "\u201cOh, natuurlijk maak ik fouten. Maar niet bewust. Ik bedoel het allemaal heel positief.\u2019\u2019", "Het imago van Krol is flink gedeukt. Van Kooten zegt door hem te zijn \u2018voorgelogen\u2019 en ook oud-partijvoorzitter Geert Dales van 50Plus heeft het contact met zijn \u2018oude vriend\u2019 verbroken.", "Voor het eerst blikt Krol terug op een politiek rampjaar, in zijn huis in Eindhoven. Op tafel een boeket roze rozen, voor het raam een grote vogelkooi met een roze kaketoe. Hond Rembrandt (\u2018Hij heeft een eigen Twitter-account!\u2019) is altijd in de buurt.", "U zegt dat u heel kritisch bent op uzelf. Wat heeft u fout gedaan?", "\u201cIk had veel eerder mijn grenzen moeten aangeven. Toen deskundigen ons bij 50Plus wilden adviseren, bijvoorbeeld, was ik daar blij mee. Maar er waren andere mensen in mijn omgeving die zichzelf deskundig voelden, en die boos werden. Daar kwam vervolgens ruzie over.\u2019\u2019", "\u201cIk heb mij in sommige mensen vergist. Dat is vervelend. Dat neem ik alleen mezelf kwalijk. Zo was het met Henk Otten een onvolwassen avontuur. Gaandeweg bleek ik er flink naast te zitten. Dat had Femke Merel eerder door dan ik.\u201d", "Bent u dan na\u00efef?", "\u201cJa. Ik denk het wel. Dat heb ik mijn hele leven al. Soms heb ik het waanzinnig getroffen met mensen, en soms vergis ik mij. Kijk, ik had in het begin wel door dat Otten een hele hoekige man was. Maar ik denk ook dat er maar weinig mensen waren die hem zo goed konden jennen als ik. \u2018Gekke, ouwe vent\u2019, zei ik dan. Dat kon hij best hebben. We hebben nooit ruzie gemaakt. Op een gegeven moment zette hij de penningmeester uit de partij, zonder mij te raadplegen. Toen was het voor mij klaar.\u201d", "Heeft u wel eens een management- of leiderschapscursus gehad?", "\u201cNooit! Daar doe ik niet aan. Als een ander bedenkt hoe ik het moet doen, ben ik niet mezelf meer. Laat mij maar op m\u2019n bek gaan. Ik vind het helemaal niet erg om fouten te maken. Ik geef al mijn fouten altijd ogenblikkelijk toe. Ik zou willen dat mensen veel meer naar hun eigen fouten kijken, want daar kunnen ze van leren.\u201d", "U wordt een opportunist genoemd. Zonder een greintje pijn laat u idealen vallen en wisselt u die in voor andere idealen, omdat het u beter uitkomt. Herkent u zich daarin?", "\u201cNee. Het is ook niet zo. Juist het omgekeerde. Als ik een opportunist was geweest, was ik bij 50Plus gebleven. Ik was daar door een overgrote meerderheid tot lijsttrekker gekozen, ik had gewoon kunnen blijven zitten. Die verwijten over opportunisme raken me niet, omdat het gewoon niet waar is.\u201d", "Toch ervaren mensen in uw omgeving dat wel zo. Ook Van Kooten zegt dat u onder Otten opeens een veel rechtsere koers ging varen.", "\u201cDat kan zijn. Maar ik heb elke ochtend uiteindelijk alleen maar met mezelf te maken, als ik in de spiegel kijk.\u201d", "Geert Dales was een goede vriend van u. Hij zegt dat u hem als een baksteen liet vallen. Waarom?", "\u201cHet ging om een persoonlijk dingetje. Wat er precies is gebeurd, gaat niemand iets aan. Maar ik heb geen hekel aan Geert Dales, en nog steeds niet. Ik ben niet haatdragend. Ik kan over elk meningsverschil heen stappen. Ik heb hem op meerdere manieren laten weten dat ik dolgelukkig ben met de twee jaar dat hij partijvoorzitter was bij 50Plus. En hij weet dat de deur hier thuis wagenwijd openstaat. Als hij vindt dat ik de eerste ben die een beweging moet maken, dan hoeft hij dat teken maar te geven, en dan zal ik de eerste zijn die dat doet. Daar voel ik me niets te goed voor. Dan kom ik weer met een bos bloemen naar hem toe. Schrijf dat maar op. Voor mij is het niet moeilijk. Want ik hoef daarvoor helemaal niets in mijn karakter te veranderen. Voor hem zal dat ietsjes lastiger zijn, maar misschien kunnen we deze decembermaand vrede sluiten.\u201d", "Krol is bijna tien jaar samen met Aldo (51), kapper en voormalig profvoetballer. Bij hem lucht hij zijn hart over de tegenslagen in de politiek. \u201cWij roepen \u00e1lles tegen elkaar,\u201d zegt Krol. Ook met hartsvriendin Ineke heeft hij een innige band. Weinig mensen weten dat Krol met haar een zoon heeft. Althans: mogelijk een zoon, want zowel Krol, moeder Ineke als zoon Jeroen willen geen dna-test doen.", "\u201cGeen van ons heeft die behoefte, het voelt nu gewoon goed,\u201d zegt Krol. \u201cIk beschouw hem als mijn zoon. En we willen het zo leuk houden. Ineke was ooit mijn verkering. Jeroen woont in Canada, hij is nu tegen de 50. Door corona heb ik hem dit jaar niet gezien, maar we hebben regelmatig contact. Als hij in Nederland is, gaan we vaak even op het strand wandelen en een hapje eten. Hij is kunstenaar, en ik houd ook heel veel van kunst. Hij heeft twee dochters. Afgelopen zomer mochten zij van mij cadeautjes bij de Action kopen. Ze kwamen met grote, gevulde tassen naar buiten. Daar hebben ze het nu nog over.\u201d", "Vinden alle mensen om u heen het een goed idee dat u doorgaat met Lijst Henk Krol?", "\u201cJa, ik denk dat zij allemaal zoiets hebben van: \u2018Dat is Henk, en als Henk ermee stopt kunnen we die kist ook wel bestellen\u2019. Ik moet er niet aan denken om een hele middag in de bouwmarkt rond te stappen om een stopcontact uit te zoeken. Laat mij maar werken, iets voor de maatschappij betekenen. Ik ga echt niet door voor het geld, ik zou prima kunnen leven van mijn pensioen.\u201d", "Bent u ook te ijdel om uit de schijnwerpers te stappen?", "\u201cVroeger was ik ijdel. Maar de laatste tijd weeg ik de nadelen van bekendheid zwaarder dan de voordelen. Als ik even de stad in loop, spreekt iedereen mij altijd en overal aan. Dat iets moois, want ik ben volksvertegenwoordiger. Maar soms wordt het me te veel. Laatst klaagde iemand tegen Aldo dat ik in trainingspak door het bos liep. Dan moet ik wel even zuchten.\u201d", "Stel dat u met uw nieuwe partij geen zetel haalt, welke conclusie trekt u daar dan uit?", "\u201cAls de kiezer zegt: jij bent over de datum, dan is dat zo. Politiek gezien zou ik het jammer vinden: dan heeft de kiezer niet begrepen dat er behoefte is aan een nieuw vooruitstrevend conservatief geluid. Persoonlijk vind ik het helemaal niet erg, dan ga ik leuke andere dingen doen. Aldo en ik dromen al jaren over een bed & breakfast in Frankrijk. Ik vind het h\u00e9\u00e9rlijk om mensen te vertroetelen.\u201d"], "authors": ["Peter Winterman"], "keywords": ["krol", "van", "het", "hij", "maar", "met", "ik", "hele", "mijn", "een", "dat", "henk", "leven", "niet", "na\u00efef", "en", "terug", "heb"], "pubDate": "2020-12-07T11:11:22+01:00", "publicationId": "a3002aeb-6d5a-3894-adcb-0212effbc567"}