{"id": "9efb5ed7-dd8d-3534-86d2-20022dfd27e6", "title": "Bosnische Duitser Stani\u0161i\u0107 geeft in \u2018Herkomst\u2019 virtuoos lesje in overleven", "url": "https://trouw.nl/cultuur-media/bosnische-duitser-stanisic-geeft-in-herkomst-virtuoos-lesje-in-overleven~b45980bb/", "summary": "Maar Sa\u0161a staat tenminste \u2018aan de deur van de Duitse taal\u2019: die van zijn nieuwe school.\nAls puber verloochent hij zijn afkomst liefst, inclusief zijn ouders in hun armoedige Heidelbergse onderkomen.\nBeeld Hollandse Hoogte / Gamma-Rapho Agence PhotographiqueHerkomst is zeker niet het zoveelste humorloze epistel in het \u2018stamdenken\u2019, het identiteitsdebat.\nSa\u0161a Stani\u0161i\u0107 Beeld Katja S\u00e4mannDe blik van Stani\u0161i\u0107 is po\u00ebtisch, met gevoel voor het mythische en het melancholische.\nOok in Herkomst, het semi-autobiografische relaas van een ontheemde jongen, is Stani\u0161i\u0107 lekker op dreef.", "paragraphs": ["Herkomst is een boek over de vraag wat bij mij hoort\u2019, schrijft Sa\u0161a Stani\u0161i\u0107. Het is ook een boek over \u2018taal en schaamte\u2019. Had niet zijn Joegoslavische oma hem gezegd dat hij als jongetje al niet kon liegen, maar wel altijd een loopje met de werkelijkheid nam en daarbij schaamteloos overdreef? Ga vooral zo door, zei oma.", "Stani\u0161i\u0107 heeft oma\u2019s lesje goed in zijn oren geknoopt. Inmiddels veertig, laveert hij in Herkomst tussen zijn fantasierijke herinneringen aan het Bosnische Vi\u0161egrad en die aan zijn nieuwe werkelijkheid in Heidelberg, waar hij de Duitse taal en cultuur zal veroveren. Vi\u0161egrad is het stadje dat zijn ouders met hem, de 14-jarige zoon, in 1992 vanwege de oorlog moesten ontvluchten. Soms keert Stanisic in Herkomst terug naar Bosni\u00eb. Vooral vanwege oma, die haar herinneringen aan het verliezen is terwijl hij de zijne verwerft. Hij ontmoet daar verre verwanten, die ook geestelijk ver van hem af staan, met hun: \u201cWe hebben het leven hier overleefd. De dood is het kleinere probleem.\u201d", "Het ontwikkelde, maar ontwortelde gezin Stani\u0161i\u0107 behoort in Heidelberg tot de onderklasse. Geen van hen spreekt Duits. Maar Sa\u0161a staat tenminste \u2018aan de deur van de Duitse taal\u2019: die van zijn nieuwe school. Op die deur staat \u2018ziehen\u2019, trekken. Hij probeert de deur open te duwen \u2013 heel herkenbaar voor Nederlanders, want zelfs voor ons, buurvolk, gaan deuren in Duitsland veelal \u2018verkeerd om\u2019 open.", "Kietelende observaties", "Sa\u0161a Stani\u0161i\u0107 grossiert in zulke kietelende observaties, die tegelijk schuren. Herkomst gaat ook over schaamte. Als puber verloochent hij zijn afkomst liefst, inclusief zijn ouders in hun armoedige Heidelbergse onderkomen. Voor dat opportunisme schaamt hij zich dan weer. Dat hij zijn vader niet uitnodigt om zijn basketbalwedstrijd bij te wonen, doodsbang dat deze hem in het Servo-Kroatisch gaat aanmoedigen, en dat hij dan niet scoort. Eenmaal mag vader toch komen kijken. Sa\u0161a\u2019s sportieve prestatie houdt niet over, maar hij voelt een verademende omslag: \u2018Voor mijn moedertaal schaamde ik me niet meer.\u2019", "Bosnische vluchtelingen in een opvangkamp in 1992. Beeld Hollandse Hoogte / Gamma-Rapho Agence Photographique", "Herkomst is zeker niet het zoveelste humorloze epistel in het \u2018stamdenken\u2019, het identiteitsdebat. \u201cMijn rebellie was de aanpassing\u201d, schrijft Stani\u0161i\u0107. Hij wilde erbij horen, waarbij dan ook. De vernederingen door Duitsers zijn weliswaar pijnlijk, maar zodra hij de taal beheerst, slaat hij ze daarmee om de oren. Pijnlijker vindt hij de nationale stoerdoenerij van allerlei (ex-)Joegoslavische, Turkse en Poolse kennissen in hun immigrantenwijk. Afkomst is toeval en niet geschikt voor fetisjisme. Hij heeft immers ervaren hoe oplevend nationalisme tot oorlog en vluchtelingenstromen kan leiden.", "Nog in 1991 vuurde het jongetje Sa\u0161a met zijn familie de succesvolle voetbalclub Rode Ster Belgrado aan, schrijft hij, met in het elftal alle etnische en religieuze gezindten. Een jaar later heet Sa\u0161a\u2019s moeder, een onder Tito geschoolde marxistische politicologe, maar niet dogmatisch en niet religieus, opeens vanwege haar \u2018Arabische\u2019 achternaam een \u2018Bosniak\u2019, een moslima. Aangezien zijn vader een Bosnische Servi\u00ebr is, was er in Vi\u0161egrad geen toekomst meer voor het echtpaar. De Servi\u00ebrs rukten er op, via Vi\u0161egrad naar het nabije Srebrenica.", "Woordspeelse jongen", "Sa\u0161a\u2019s ouders moesten Duitsland na de Balkan-oorlogen echter ook weer uit. En omdat er geen terug was naar hun nagenoeg \u2018moslimvrije\u2019 Vi\u0161egrad, zijn zij naar de VS ge\u00ebmigreerd. Hun zoon mocht blijven, omdat hij een contract op zak had voor zijn eerste boek. Zijn werk is sindsdien in vele talen gedrukt. Met grote dank aan zijn leraar Duits in Heidelberg, die de woordspeelse jongen stimuleerde om nu in het Duits te gaan schrijven, en hem in de schone Duitse dichtkunst inwijdde. Stani\u0161i\u0107 wordt een troetelimmigrant, eentje die zijn geluk terdege beseft, bij alle ongeluk. Slechts nog \u00e9\u00e9nmaal konden vluchtelingen zo\u2019n geluksgevoel ervaren: in 2015, toen Angela Merkel met haar \u2018Wir schaffen das\u2019 de grenzen weer even openstelde.", "Met zijn succesvolle debuutroman uit 2006, Hoe de soldaat de grammofoon repareert, knalde Stani\u0161i\u0107 met heftige Balkan-beat in woorden het literaire landschap binnen. In dat boek heeft een jongen in Vi\u0161egrad al zijn fantasie nodig om de plotselinge aanwezigheid van vijandige soldaten uit eigen land te laten rijmen met zijn onschuldige wereldbeeld.", "Zijn volgende grote roman uit 2014, Nacht voor het feest, werd zo mogelijk nog meer bejubeld dan zijn debuut. Als buitenstaander \u2013 inmiddels Hamburger \u2013 beschrijft hij van binnenuit het wel en wee in een Brandenburgs dorp.", "Sa\u0161a Stani\u0161i\u0107 Beeld Katja S\u00e4mann", "De blik van Stani\u0161i\u0107 is po\u00ebtisch, met gevoel voor het mythische en het melancholische. Zijn werk doet denken aan dat van andere Slavische rasvertellers van nu, zoals de Poolse Olga Tokarczuk en de Tsjech J\u00e1chym Topol. \u2018Een po\u00ebet en revolutionair\u2019, noemde het maandblad Rolling Stone hem. Ook in Herkomst, het semi-autobiografische relaas van een ontheemde jongen, is Stani\u0161i\u0107 lekker op dreef. Dit \u2018semi\u2019 vanwege de fantasierijke herinneringen die hij laat doorsijpelen, maar tegelijk confronteert met de werkelijkheid die hij soms liever niet wilde zien.", "Dwarse eigenheimer", "De Duitsers weten Stanisic\u2019 quasi-onbevangen tegengeluid, \u2018on-Duits\u2019 in zijn lichte, meeslepende ironie, te waarderen. Maar hij weet hen ook te shockeren, dwarse eigenheimer als hij is gebleven. Dat bleek wel toen Herkomst vorig jaar de belangrijkste Duitse literaire prijs werd toegekend, de Deutsche Buchpreis. Sa\u0161a Stani\u0161i\u0107 benutte zijn dankwoord bij de ontvangst van zijn grote prijs namelijk voor een tirade tegen Peter Handke, de Oostenrijkse auteur die toen net met de Nobelprijs voor de literatuur was ge\u00eberd. \u201cDat heeft de vreugde over mijn eigen prijs een beetje bedorven\u201d, sprak hij. Handke had immers, ook in zijn werk, partij gekozen voor de oorlogszuchtige Servische dictator Slobodan Milo\u0161evi\u0107.", "\u201cIk zeg dit\u201d, vervolgde Stani\u0161i\u0107, \u201comdat ik het geluk had aan datgene te ontkomen wat Peter Handke in zijn teksten n\u00edet beschrijft. Dat ik hier vandaag v\u00f3\u00f3r u kan staan.\u201d Hoe ongewoon bij zo\u2019n gelegenheid was zijn dankwoord. \u201cIk vier hier die andere vijftig procent\u201d (van de Nobelprijs), vervolgde hij. \u201cIk vier Olga Tukarczuk.\u201d Zij had, tegelijk met Handke, de wegens schandalen niet eerder uitgereikte Nobelprijs voor 2018 gekregen. \u201cIk vier literatuur, die alles mag [...] en daarbij niet cynisch is.\u201d", "Beeld -", "Sa\u0161a Stani\u0161i\u0107", "Herkomst", "Vert. Annemarie Vlaming. Ambo Anthos; 368 blz. \u20ac 23,99", "Lees ook:", "Anatolische blues en Balkanbeat", "Duitsland kent talloze schrijvers met een Turkse, Arabische of Oost-Europese achtergrond. Drie recente uitgaven geven een mooie doorsnee van hun \u2019interculturele literatuur\u2019. En tonen hoe moeilijk het is om in Duitsland gelukkig te worden.", "Lees ook:", "Een lach die in je keel blijft steken", "In de sprankelende roman \u2019Hoe de soldaat de grammofoon repareert\u2019 beschrijft de jonge Bosnische schrijver Sasa Stanisic het lot van het stadje Visegrad."], "authors": ["Annemieke Hendriks"], "keywords": ["zijn", "van", "stani\u0161i\u0107", "overleven", "en", "een", "met", "voor", "geeft", "virtuoos", "niet", "duitser", "hij", "het", "lesje", "bosnische", "die", "herkomst"], "pubDate": "2020-11-21T16:21:00Z", "publicationId": "b66cd8e4-4294-3571-bcd7-e490527f1a48"}