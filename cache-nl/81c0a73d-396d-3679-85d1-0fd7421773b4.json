{"id": "81c0a73d-396d-3679-85d1-0fd7421773b4", "title": "Zo lukt het Tim en Teuntje 1.200 euro per jaar te besparen", "url": "https://volkskrant.nl/de-gids/zo-lukt-het-tim-en-teuntje-1-200-euro-per-jaar-te-besparen~b149c8d7/", "summary": "Beeld Matteo BalDe administratie doen is niet de favoriete taak van Tim en Teuntje, vertellen ze terwijl we beeldbellen.\nEn wat kun je doen om op je veertigste met pensioen te gaan?\nNu zijn Tim en Teuntje 155 euro per maand kwijt aan gas en elektra voor hun Amsterdamse huurhuis.\n\u2018Ik ga bijna nooit op vakantie en ben al acht jaar niet meer met het vliegtuig geweest.\u2019 En ook op de inboedelverzekering is een kleine maandelijkse besparing te doen: Tim en Teuntje kunnen 2,50 euro per maand goedkoper uit zijn.\nTim: \u2018Een Playstation 5 kopen!\u2019Teuntje: \u2018Echt onzin, we gaan het op de spaarrekening zetten.\u2019Tim: \u2018Nee joh, leuke dingen doen.", "paragraphs": ["Beeld Matteo Bal", "De administratie doen is niet de favoriete taak van Tim en Teuntje, vertellen ze terwijl we beeldbellen. \u2018We hebben onze abonnementen en verzekeringen ooit afgesloten en kijken er verder niet meer zo naar om\u2019, zegt Tim. Een goed moment dus om de vaste lasten eens onder de loep te nemen. Helemaal nu de premies voor de zorgverzekeringen van 2021 bekend zijn gemaakt. Valt er op die verzekering iets te besparen?", "Geldmaand Maakt geld echt gelukkig? Hoe kun je beginnen met beleggen? En wat kun je doen om op je veertigste met pensioen te gaan? In samenwerking met Intermediair geven we de hele maand financi\u00eble tips. Bekijk alle artikelen over geld op volkskrant.nl/geld of intermediair.nl/geldmaand", "Zeker, zo luidt het oordeel van Independer-expert Sjoerd Wiegmans. Teuntje kan als ze met haar dochter overstapt van FBTO naar CZ zo\u2019n 23 euro per maand besparen. Gejuich stijgt op vanachter het beeldscherm. \u2018Je gaf aan dat je het fijn vindt als fysio erbij zit, ook al maak je er nu geen gebruik van\u2019, zegt Wiegmans. \u2018Bij deze verzekering is de polis hetzelfde als wat je nu hebt.\u2019 Teuntje: \u2018Ik hoop wel dat de klantenservice van CZ net zo aardig is. Ik vind het altijd fijn om met FBTO te bellen.\u2019", "Ook de energierekening kan een stuk goedkoper. Nu zijn Tim en Teuntje 155 euro per maand kwijt aan gas en elektra voor hun Amsterdamse huurhuis. Als ze overstappen naar de groene energie van Vandebron zijn de kosten het eerste jaar ruim 53 euro lager. \u2018Ik vond het al zo duur\u2019, zegt Teuntje. \u2018En we moesten afgelopen jaar nog 400 euro extra betalen ook. Deze besparing is echt fijn.\u2019 Lachend: \u2018Kunnen we lekker biertjes van drinken.\u2019", "Doorlopende reisverzekering", "De doorlopende reisverzekering bij de Hema heeft Teuntje al opgezegd en dat scheelt toch weer 23 euro per jaar. \u2018Ik ga bijna nooit op vakantie en ben al acht jaar niet meer met het vliegtuig geweest.\u2019 En ook op de inboedelverzekering is een kleine maandelijkse besparing te doen: Tim en Teuntje kunnen 2,50 euro per maand goedkoper uit zijn. \u2018Je bent dan tot 1,25 miljoen euro aan schade gedekt\u2019, zegt Wiegmans. \u2018Zoveel is onze inboedel wel waard\u2019, reageert Teuntje lachend.", "Internet, tv en bellen kan ruim 21 euro per maand goedkoper bij T-Mobile. Daar zitten dan dezelfde sport- en filmkanalen bij die ze nu bij Ziggo hebben. \u2018Maar met het abonnement dat ik nu heb, kan ik ook voetbal kijken op mijn telefoon\u2019, reageert Tim. \u2018Ik moet dus even uitzoeken of dat bij dit abonnement nog steeds kan.\u2019", "Ruim 100 euro per maand", "Alles bij elkaar kan het Amsterdamse gezin ruim 100 euro per maand, oftewel meer dan 1.200 per jaar besparen. \u2018Ik had nooit verwacht dat het zoveel zou zijn\u2019, reageert Teuntje. \u2018Vooral de energierekening is een groot verschil. Het contract loopt volgens mij in april af. Ik ga meteen mailen en het overzetten.\u2019", "Wat ze met de besparing gaan doen?", "Tim: \u2018Een Playstation 5 kopen!\u2019", "Teuntje: \u2018Echt onzin, we gaan het op de spaarrekening zetten.\u2019", "Tim: \u2018Nee joh, leuke dingen doen. Terrassen, eten, drinken, woestigheid!\u2019", "Teuntje: \u2018Op vakantie!\u2019", "Tim: \u2018Op vakantie naar een terras op de Amsterdamse Nieuwmarkt!\u2019"], "authors": ["Madelon Meester"], "keywords": ["tim", "van", "en", "lukt", "zo", "je", "te", "ik", "teuntje", "besparen", "op", "jaar", "euro", "met", "het", "bij"], "pubDate": "2020-11-30T11:03:26Z", "publicationId": "1a359314-37ee-33a8-8de7-301d3eb2ed28"}