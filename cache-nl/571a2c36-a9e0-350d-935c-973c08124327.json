{"id": "571a2c36-a9e0-350d-935c-973c08124327", "title": "Gaan is het nieuwe zullen en daar gaan we nog veel plezier aan beleven", "url": "https://trouw.nl/cultuur-media/gaan-is-het-nieuwe-zullen-en-daar-gaan-we-nog-veel-plezier-aan-beleven~b72ec336/", "summary": "Ik had eerder opgemerkt dat het hulpwerkwoord van de toekomende tijd \u2018zullen\u2019 in het Nederlands eigenlijk niet echt alleen de toekomende tijd uitdrukt.\nHet is bijvoorbeeld niet verplicht bij een toekomende tijd; je kunt best zeggen \u2018morgen regent het\u2019, je hoeft dan niet per se te zeggen \u2018zal het regenen\u2019.\nBovendien heeft \u2018zullen\u2019 in zijn betekenis altijd iets van een persoonlijke inschatting van de toekomst.\nHet lijkt erop dat zo\u2019n hulpwerkwoord van toekomende tijd gewoon niet past in het Nederlands.\nHet zit nu eenmaal niet in ons systeem (anders was het wel een aparte uitgang van het werkwoord, zoals in het Frans).", "paragraphs": ["\u2018Gaan is het nieuwe zullen\u2019, schreef ik op 4 oktober 2019 in deze rubriek. Ik had eerder opgemerkt dat het hulpwerkwoord van de toekomende tijd \u2018zullen\u2019 in het Nederlands eigenlijk niet echt alleen de toekomende tijd uitdrukt. Het is bijvoorbeeld niet verplicht bij een toekomende tijd; je kunt best zeggen \u2018morgen regent het\u2019, je hoeft dan niet per se te zeggen \u2018zal het regenen\u2019. Bovendien heeft \u2018zullen\u2019 in zijn betekenis altijd iets van een persoonlijke inschatting van de toekomst. Dat is meer een modale betekenis.", "Over \u2018gaan\u2019 merkte ik destijds op dat dit hulpwerkwoord, zeker in Belgi\u00eb, zich lijkt te ontwikkelen tot een \u2018echter\u2019 hulpwerkwoord van de toekomende tijd. Hoewel \u2018gaan\u2019 van oorsprong een betekenis van \u2018beginnen\u2019 in zich draagt, kan een Belg heel goed zeggen \u2018Morgen gaat het ook nog regenen\u2019, zelfs als het nu regent en die regen tot morgen aanhoudt.", "Typische modaliteit", "Maar nu kozen de lezers van Trouw als Grammaticale Structuur van het Decennium een nieuwe ontwikkeling: ook \u2018gaan\u2019 kan blijkbaar worden gebruikt in een modale betekenis, net als \u2018zullen\u2019. Een zin als \u2018Dat gaat zij niet leuk vinden\u2019 drukt niet zomaar een neutrale mededeling uit over de toekomst, er zit ook een persoonlijke kleuring in, iets van: we weten allemaal wat er dan zal gebeuren. De zin doet een beroep op een soort gezamenlijke kennis, die een gezamenlijke inschatting cre\u00ebert. Dat is typische modaliteit.", "Hoe komt dit? Het lijkt erop dat zo\u2019n hulpwerkwoord van toekomende tijd gewoon niet past in het Nederlands. Het zit nu eenmaal niet in ons systeem (anders was het wel een aparte uitgang van het werkwoord, zoals in het Frans). Dat betekent dat alles wat zich lijkt te ontwikkelen in die richting meteen iets modaals krijgt. Het zal regenen? Het gaat regenen? Dat zijn uw woorden!", "Nee, die modaliteit, daar gaan we nog veel plezier aan beleven.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["daar", "veel", "plezier", "van", "nog", "en", "nieuwe", "beleven", "een", "tijd", "regenen", "gaan", "het", "zullen", "niet", "dat", "toekomende"], "pubDate": "2021-01-05T13:17:00Z", "publicationId": "b66cd8e4-4294-3571-bcd7-e490527f1a48"}