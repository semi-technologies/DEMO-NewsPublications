{"id": "5dc5d8be-89d7-32d5-896c-b77a7103b223", "title": "De tas van Astrid (31) kwam w\u00e9l terug uit de neergeschoten MH17", "url": "https://trouw.nl/achterpagina/de-tas-van-astrid-31-kwam-wel-terug-uit-de-neergeschoten-mh17~baf08248/", "summary": "Een oud stroopwafelijzer, een racefiets van Gerrie Knetemann, een rugzak uit vlucht MH17, om maar wat raaks te noemen.\nEen telg uit een bakkersfamilie kwam met een oud stroopwafelijzer aan.\nIemand kwam aansjokken met een witte fiets (Provo), anderen met een Elfstedenkruisje, een turfsteker, de trouwpakken van het eerste getrouwde \u00adhomostel (1 april 2001).\nHet was de tas van Astrid (31); die tas kwam w\u00e9l terug uit de neergeschoten MH17.\nDe doorzichtige kralen bevatten een plukje van Astrids haar, as van Astrid en haar vriend Bart, aarde uit Oekra\u00efne en een heel klein stukje vliegtuig.", "paragraphs": ["Kennelijk hangt het in de lucht: het verlangen naar houvast, vormgegeven in een tentoonstelling vol Nederlandsheid. In Het Noordbrabants Museum loopt nu de tentoonstelling \u2018Asjemenou!\u2019 met honderd naoorlogse popcultuur-voorwerpen, van Loeki de Leeuw tot de pet van ome \u00adWillem. En woensdag kwam omroep Max vrolijk met \u2018Het Museum van Nederland\u2019.", "In Paleis Soestdijk ontboden Dione de Graaff en Diederik Ebbinge mensen uit heel Nederland met objecten die iets zeggen over ons land. Een oud stroopwafelijzer, een racefiets van Gerrie Knetemann, een rugzak uit vlucht MH17, om maar wat raaks te noemen.", "Iets ingekort zei Dione: \u201cWe maken een tentoonstelling waarin we ons allemaal kunnen herkennen. In deze tijd van maatschappelijke onrust en onduidelijkheid gaan we op zoek naar wat ons verbindt. Naar voorwerpen die iets vertellen over de geschiedenis en cultuur van Nederland, over onze identiteit, tradities, gebruiken.\u201d", "Er was zoveel geharrewar rond de canon van Nederland", "Onwillekeurig gingen bij mij de alarmbellen rinkelen. Ik dacht aan M\u00e1xima\u2019s fel bekritiseerde \u2018D\u00e9 Nederlandse identiteit bestaat niet\u2019-opmerking die ik juist wijs vond. Aan het geharrewar rond de canon van Nederland. (Het motto \u2018De canon niet als probleem maar als kans\u2019 zegt genoeg.) Hoe krijg je dit plan ooit uitgebalanceerd?", "De oplossing is even slim als simpel. De tentoonstelling komt in de Kunsthal Rotterdam, maar wordt niet verzameld door curator J\u00f6rgen Tjon. Het zijn de gewone mensen die de inhoud mogen aandragen, net als bij \u2018Tussen kunst en kitsch\u2019. Wie zijn verhaal belangrijk vindt, moet dan ook komen.", "Een divers team vormt de ballotagecommissie. Daar zit ook Lara Nuberg in als expert koloniaal verleden, Herman Pleij als expert Nederlandse identiteit, en kenners op gebied van eten, muziek, kunst en sport. Dus: ze hebben erover nagedacht, ze organiseren een \u2018inclusieve\u2019 toegangspoort \u00e9n ze doen het gewoon. Laat ze dan ook, denk ik dan. Kritiek zal er altijd zijn.", "Haar moeder droeg een armbandje dat een museum in zichzelf was", "De mensen met hun spullen zorgden voor heel wat aha-erlebnissen. Een telg uit een bakkersfamilie kwam met een oud stroopwafelijzer aan. Het vroegere armenkoekje van deegresten stamt van v\u00f3\u00f3r 1800. Een verloskundige bracht haar tassen voor de thuisbevalling die nog 45 procent van de vrouwen hier doet. \u201cDat moeten we koesteren\u201d, zegt ze. Iemand kwam aansjokken met een witte fiets (Provo), anderen met een Elfstedenkruisje, een turfsteker, de trouwpakken van het eerste getrouwde \u00adhomostel (1 april 2001). De Indische neef van Oma Keasberry pleitte voor haar boekje \u2018Oma\u2019s Indische Keukengeheimen\u2019, dat die eetcultuur in Nederland op de kaart had gezet. Expert Janny van der Heijden had er een bijzonder verhaal bij over culturele uitwisseling in het koloniale verleden.", "De verhalen, die zijn nog het mooiste. Toen een stel zeventigers een simpele rugzak op tafel legde met een boek, paspoort en festivalbandje erin, wisten we nog niets. Het was de tas van Astrid (31); die tas kwam w\u00e9l terug uit de neergeschoten MH17. Dat roert.", "Haar moeder droeg een armbandje dat een museum in zichzelf was. De doorzichtige kralen bevatten een plukje van Astrids haar, as van Astrid en haar vriend Bart, aarde uit Oekra\u00efne en een heel klein stukje vliegtuig.", "Die armband maakte duidelijk hoe een verzameling objectjes kan helpen her\u00addenken.", "Vijf keer per week schrijven Renate van der Bas en Maaike Bos columns over televisie."], "authors": ["Maaike Bos"], "keywords": ["neergeschoten", "van", "tas", "mh17", "astrid", "en", "uit", "een", "met", "ze", "dat", "als", "31", "het", "terug", "die", "kwam", "w\u00e9l"], "pubDate": "2020-12-17T16:12:42Z", "publicationId": "b66cd8e4-4294-3571-bcd7-e490527f1a48"}