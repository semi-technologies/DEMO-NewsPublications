{"id": "8bdf38c9-0de1-3bd9-8f0d-c2c8aec63b67", "title": "Gevoelige transfer in de klassieke muziek: Simon Rattle weg bij het London Symphony Orchestra", "url": "https://volkskrant.nl/cultuur-media/gevoelige-transfer-in-de-klassieke-muziek-simon-rattle-weg-bij-het-london-symphony-orchestra~b45e4a137/", "summary": "Rattle verruilt zijn aanstelling bij het London Symphony Orchestra (LSO) voor een baan in M\u00fcnchen.\nDe overstap betekent een knauw voor het aanzien van het Britse muziekleven, maar is bovenal pijnlijk voor de campagne die voor een nieuwe concertzaal in Londen moet zorgen.\nRattle is daarvan het gezicht, de strijd voor een nieuwe zaal was voor Rattle een van de drijfveren geweest om in Londen te tekenen.\nMet een eyecatcher op de plek van het Museum of London zou het orkest een impuls moeten krijgen.\nOok de timing van het transfernieuws is opmerkelijk: het LSO, waarvan de musici op freelancebasis werken, kan door de coronacrisis niet spelen.", "paragraphs": ["Simon Rattle tijdens zijn afscheidstournee met de Berliner Philharmoniker in het Concertgebouw in Amsterdam in 2018. Beeld Ronald Knapp", "Het is een even opvallende als gevoelige transfer. Werd Simon Rattle (65) in 2017 nog als een verloren zoon op Britse bodem onthaald, maandag werd bekend dat de beroemdste dirigent uit het Verenigd Koninkrijk het beroemdste orkest van het land verlaat. Rattle verruilt zijn aanstelling bij het London Symphony Orchestra (LSO) voor een baan in M\u00fcnchen. Rattle wordt vanaf 2023 chef-dirigent bij het Symphonieorchester des Bayerischen Rundfunks.", "De BBC spreekt van een \u2018significant loss\u2019. De overstap betekent een knauw voor het aanzien van het Britse muziekleven, maar is bovenal pijnlijk voor de campagne die voor een nieuwe concertzaal in Londen moet zorgen. Rattle is daarvan het gezicht, de strijd voor een nieuwe zaal was voor Rattle een van de drijfveren geweest om in Londen te tekenen. De huidige thuisbasis, in het Barbican Centre, staat \u2013 net als de nog sfeer-armere Royal Festival Hall aan de zuidkant van de Theems \u2013 bekend om zijn matige akoestiek. Met een eyecatcher op de plek van het Museum of London zou het orkest een impuls moeten krijgen. De zaal, te betalen met donaties, zou 288 miljoen pond moeten kosten, maar het project vordert moeizaam.", "Ook de timing van het transfernieuws is opmerkelijk: het LSO, waarvan de musici op freelancebasis werken, kan door de coronacrisis niet spelen. Daarnaast vrezen musici de gevolgen van de Brexit, zo zou het de internationale tours van de vaak uit vele nationaliteiten samengestelde orkesten bemoeilijken. Rattle heeft zich meermaals tegen de Brexit uitgesproken.", "Volgens de krant The Times zou de verminderde kans op de komst van de nieuwe zaal een van de hoofdredenen zijn van zijn vertrek. In een statement vrijgegeven door het LSO, zei Rattle dat de redenen voor zijn vertrek van persoonlijke aard zijn. Hij wil een betere balans vinden tussen werk en priv\u00e9 en dichter bij huis zijn.", "Een echte Londenaar is de in Liverpool geboren Rattle namelijk nooit geworden: hij woont nog altijd met zijn gezin in Berlijn. Rattle was van 2002 tot 2018 de chef van de Berliner Philharmoniker, waar hij veel nieuwe muziek op de lessenaars zette. Zijn nieuwe (en rijke) werkgever geldt binnen Duitsland als de grote uitdager van de Berliner. Rattle zal in 2023 bij het orkest uit M\u00fcnchen beginnen. Hij is daarmee de opvolger van de in 2019 onverwacht overleden Mariss Jansons.", "Grappig genoeg wacht in M\u00fcnchen een vergelijkbare klus als in Londen. Ook de concertzalen in M\u00fcnchen, de Philharmonie am Gasteig en de Herkulessaal, hebben niet de akoestische kwaliteiten en grandeur die je zou verwachten in een zo welvarende cultuurstad. De bouw van een nieuwe zaal in het Werksviertel bij het Ostbahnhof is wel een stap verder; de deelstaat Beieren draait op voor de kosten, alleen de architectonische invulling en opleverdatum zijn nog onbekend."], "authors": ["Merlijn Kerkhof"], "keywords": ["muziek", "van", "zijn", "london", "voor", "en", "nieuwe", "een", "orchestra", "rattle", "transfer", "klassieke", "weg", "simon", "symphony", "op", "het", "zou"], "pubDate": "2021-01-11T13:58:01Z", "publicationId": "1a359314-37ee-33a8-8de7-301d3eb2ed28"}