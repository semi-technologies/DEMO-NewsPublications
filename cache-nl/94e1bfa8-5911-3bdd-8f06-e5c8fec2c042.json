{"id": "94e1bfa8-5911-3bdd-8f06-e5c8fec2c042", "title": "Pijnlijke rentree Badr Hari: knock-out in derde ronde", "url": "https://www.parool.nl/sport/pijnlijke-rentree-badr-hari-knock-out-in-derde-ronde~b3b5b114/", "summary": "Beeld EPADe avond in Rotterdam was het eerste Glory-evenement sinds de coronastop, met als uithangbord het zwaargewichtengevecht tussen Badr Hari en de 35-jarige Roemeen Benjamin Adegbuyi.\nHet laatste gevecht van Hari dateerde van een jaar geleden, tegen Verhoeven.\nHari leek de partij naar zich toe te trekken in de tweede ronde, met een knock-down van Adegbuyi.\nHari had niet meer de tijd om direct door te drukken in die ronde.\nEen pijnlijke aftocht voor Hari, die het gevecht van tevoren had bestempeld als een walk in the park en die een knock-out in de eerste ronde had beloofd.", "paragraphs": ["Badr Hari in de ring. Beeld EPA", "De avond in Rotterdam was het eerste Glory-evenement sinds de coronastop, met als uithangbord het zwaargewichtengevecht tussen Badr Hari en de 35-jarige Roemeen Benjamin Adegbuyi. Die stond een plek hoger op de Glory-ranglijst die wordt aangevoerd door Rico Verhoeven, die zijn wereldtitel al negen keer verdedigde.", "Het laatste gevecht van Hari dateerde van een jaar geleden, tegen Verhoeven. Het contrast kon zaterdag niet groter, zonder toeschouwers, in vergelijking met de uitverkochte Gelredome waar het gevecht tussen Verhoeven en Hari vorig jaar plaatsvond. Dat nam niet weg dat er voor Hari wel wat op het spel stond, in zijn jacht op de kampioensriem die nu in het bezit is van Verhoeven.", "Zijn partij tegen Adegbuyi hielp niet mee in die ambities. Hari oogde wankel maar krachtig in de eerste ronde, die door twee van de drie juryleden werd toegekend aan de man die onder de Marokkaanse vlag vecht. Hari leek de partij naar zich toe te trekken in de tweede ronde, met een knock-down van Adegbuyi. Hari had niet meer de tijd om direct door te drukken in die ronde. Adegbuyi kreeg even hersteltijd en kende een uitstekende comeback in het derde bedrijf, sloeg Hari naar de grond en won daarna op knock-out door Hari tot bloedens toe op de neus te slaan.", "Een pijnlijke aftocht voor Hari, die het gevecht van tevoren had bestempeld als een walk in the park en die een knock-out in de eerste ronde had beloofd. Het betekende de zeventiende nederlaag van Hari in 123 offici\u00eble kickboksgevechten.", "Verder won zaterdag in Rotterdam de Nederlander Levi Rigters (25) uit Abcoude bij zijn Glory-debuut een viermanstoernooi in het zwaargewicht en bleef C\u00e9dric Doumb\u00e9 wereldkampioen in het weltergewicht met een knock-out in de derde ronde tegen Karim Ghajji."], "authors": ["Tim Reedijk"], "keywords": ["hari", "ronde", "van", "pijnlijke", "en", "een", "derde", "met", "rentree", "op", "knockout", "het", "niet", "badr", "die"], "pubDate": "2020-12-20T08:00:00Z", "publicationId": "a3002aeb-6d5a-3894-adcb-0212effbc567"}