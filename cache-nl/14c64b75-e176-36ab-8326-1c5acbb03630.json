{"id": "14c64b75-e176-36ab-8326-1c5acbb03630", "title": "Martin Ros (1937-2020): een vurige propagandist van het boek", "url": "https://www.parool.nl/kunst-media/martin-ros-1937-2020-een-vurige-propagandist-van-het-boek~b7649ff0/", "summary": "Beeld Mark KohnWaar hij ook ging, altijd had Martin Ros een of meer plastic tassen met boeken bij zich.\nWie hij verdacht van ook maar de minste belangstelling voor boeken, werd door hem zo ongeveer besprongen.\nUitgever Martin Ros, die dinsdag op 83-jarige leeftijd overleed, was een zeldzaam enthousiaste liefhebber en propagandist van het boek in al zijn verschijningsvormen.\nVooral wielrennen zou goed zijn voor het beteugelen van lustgevoelens.\nNa een pleidooi voor alweer een ge-w\u00e9l-di-ge uitgave tegen presentatrice Mieke van der Weij: \u201cLees dat boek, Mieke, l\u00e9\u00e9s het!\u201d", "paragraphs": ["Martin Ros in 1998. Beeld Mark Kohn", "Waar hij ook ging, altijd had Martin Ros een of meer plastic tassen met boeken bij zich. Wie hij verdacht van ook maar de minste belangstelling voor boeken, werd door hem zo ongeveer besprongen. Uit de tas kwam een boek dat met bijna religieuze toewijding werd aangeprezen: \u201cDit is een b\u00f3ek, daar staat \u00e1lles in!\u201d Op foto\u2019s die op kantoor of bij hem thuis waren gemaakt, zat hij steevast tussen torenhoge stapels boeken.", "Uitgever Martin Ros, die dinsdag op 83-jarige leeftijd overleed, was een zeldzaam enthousiaste liefhebber en propagandist van het boek in al zijn verschijningsvormen. Boeken over de Tweede Wereldoorlog en wielrennen hadden zijn grootste belangstelling, maar hij las alles. En dan ook echt alles. Bij uitgeverij De Arbeiderspers, waar hij werkte van 1964 tot 1997, was hij samensteller van Priv\u00e9 Domein, een honderden titels tellende reeks autobiografie\u00ebn en egodocumenten. Ook haalde hij succes\u00adauteurs als Maarten \u2019t Hart en Boudewijn B\u00fcch naar de uitgeverij.", "Duizenden stukjes", "De liefde voor het lezen kreeg hij niet van huis mee. Martin Ros groeide in Hilversum op in een arbeidersbuurt die Klein Rome werd genoemd, omdat iedereen er katholiek was. Behalve dan de buurman, die protestant-christelijk was. In de rubriek De Klapstoel vertelde Ros in Het Parool dat hij en zijn broers bij de buurman geregeld het dagblad Trouw uit de brievenbus trokken om de krant in \u2018duizenden stukjes\u2019 te verscheuren.", "Maar toen Ros eenmaal ging lezen, was het snel gedaan met zijn katholicisme. Wel hield hij aan zijn gelovige jeugd een levenslange liefde voor het wielrennen over. Ter bestrijding van wat Ros net als meneer pastoor \u2018het hele erge\u2019 noemde (seks), raadde de kerk jongens aan veel te sporten. Vooral wielrennen zou goed zijn voor het beteugelen van lustgevoelens.", "Slavenopstanden", "Ros\u2019 grootste held was de wielrenner Fausto Coppi (in Het Parool: \u201cDie had een geur van ontucht om zich heen, stemde op de communistische partij, sprak zijn talen, las boeken!\u201d), over wie hij ook een boek schreef. Net zo makkelijk schreef hij over de oorlog of slavenopstanden op Ha\u00efti. Zijn jonge jaren beschreef hij in Herinneringen aan mijn rijke Roomse jeugd.", "Bekend werd hij door zijn medewerking aan de Tros Nieuwsshow op Radio 1, waarin hij tussen 1985 en 2007 elke zaterdag gesproken boekrecensies verzorgde. Na een pleidooi voor alweer een ge-w\u00e9l-di-ge uitgave tegen presentatrice Mieke van der Weij: \u201cLees dat boek, Mieke, l\u00e9\u00e9s het!\u201d"], "authors": ["Peter Van Brummelen"], "keywords": ["boek", "van", "het", "op", "hij", "vurige", "zijn", "martin", "ros", "een", "ook", "en", "propagandist", "19372020", "voor"], "pubDate": "2020-12-09T11:37:24+01:00", "publicationId": "a3002aeb-6d5a-3894-adcb-0212effbc567"}