{"id": "3bd08732-b403-3f06-9ef0-e2241d9580fb", "title": "Festivalwereld rouwt: Oerol-oprichter Joop Mulder (67) overleden", "url": "https://www.parool.nl/nederland/festivalwereld-rouwt-oerol-oprichter-joop-mulder-67-overleden~b63deef9/", "summary": "Met zijn overlijden verliest de Nederlandse festivalwereld een markante persoonlijkheid, blijkt uit de reacties op sociale media.\n\u2018Authentiek, eigenzinnig, met een grote passie voor wat kunst en landschap verbindt, en met oog voor jong talent dat dankzij hem kansen kreeg.\u2019Joop Mulder oprichter @OerolFestival overleden.\nHij laat een vrouw en een dochter achter.\nWat Joop Mulder heeft betekend voor Terschelling, het wad en voor Frysl\u00e2n is niet in een paar woorden te beschrijven.\nOud-directeur en oprichter van Oerol overleden | Omrop Frysl\u00e2n https://t.co/n19jOe4ikb \u2014 Gijs van Hesteren (@Gijs8861) 10 januari 2021", "paragraphs": ["Joop Mulder in 2011 bij Oerol. Beeld ANP Kippa", "Mulder richtte begin jaren 80 het festival Oerol op. Hij had een caf\u00e9 en begon eerst met theater in schuurtjes. Het begon klein, maar Oerol groeide uit tot een van de grootste theaterfestivals op locatie in Europa. Het festival, met de natuur als thema \u00e9n decor, is ieder jaar in juni en duurt langer dan een week.", "Met zijn overlijden verliest de Nederlandse festivalwereld een markante persoonlijkheid, blijkt uit de reacties op sociale media. \u2018Hij was in zoveel opzichten uniek,\u2019 twittert Songfestivalcoryfee Cornald Maas vol ongeloof. \u2018Authentiek, eigenzinnig, met een grote passie voor wat kunst en landschap verbindt, en met oog voor jong talent dat dankzij hem kansen kreeg.\u2019", "Joop Mulder oprichter @OerolFestival overleden. Dank je wel Joop voor alles wat we destijds met #Dogtroep wel en niet bij jou mochten doen. Sweet sweet memories. pic.twitter.com/wuLEfscc1C \u2014 threes anna (@threesanna) 10 januari 2021", "Oerol", "Mulder begon Oerol (\u2018overal\u2019) in 1981 in zijn caf\u00e9 De Stoep in Midsland. Het groeide in de loop der jaren uit tot een van de grootste locatietheaterfestivals van Europa. In 2017 werd er een recordaantal van 120.000 theaterkaarten verkocht.", "Datzelfde jaar nam Mulder afscheid van \u2018zijn kindje\u2019 om zich meer te kunnen richten op het kunstzinnige waddenproject Sense of Place, waarmee hij wilde laten zien hoe de mens heeft ingegrepen in het Waddenkustgebied.", "\u201cIk ben zo enthousiast bezig met Sense of Place dat ik daar al mijn tijd in wil steken. Bovendien doen algemeen directeur Marelie van Rongen en artistiek leider Kees Lesuis het erg goed bij Oerol. Ik kan met een gerust hart afstand nemen,\u201d zei hij toen.", "Onderscheiding", "Een jaar na zijn vertrek bij Oerol kreeg Mulder nog een grote internationale podiumprijs uitgereikt. Hij kreeg de onderscheiding van de International Society for the Performing Arts vanwege de plaats die zijn Oerol-festival heeft verworven in het Nederlandse culturele landschap.", "Hartproblemen", "Volgens de medewerkster van Sense of Place had Mulder al enige tijd hartproblemen en overleed hij in de nacht van vrijdag op zaterdag in zijn appartement in Leeuwarden aan een hartstilstand. Hij laat een vrouw en een dochter achter.", "Wat Joop Mulder heeft betekend voor Terschelling, het wad en voor Frysl\u00e2n is niet in een paar woorden te beschrijven. Applaus voor de dwarsdenkers. RIP.", "Oud-directeur en oprichter van Oerol overleden | Omrop Frysl\u00e2n https://t.co/n19jOe4ikb \u2014 Gijs van Hesteren (@Gijs8861) 10 januari 2021"], "authors": ["Sebastiaan Quekel"], "keywords": ["oerol", "overleden", "zijn", "67", "van", "joop", "festivalwereld", "mulder", "voor", "oeroloprichter", "en", "een", "met", "het", "rouwt", "hij"], "pubDate": "2021-01-10T19:36:54Z", "publicationId": "a3002aeb-6d5a-3894-adcb-0212effbc567"}