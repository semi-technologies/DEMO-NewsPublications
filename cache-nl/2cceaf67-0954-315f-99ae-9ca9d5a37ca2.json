{"id": "2cceaf67-0954-315f-99ae-9ca9d5a37ca2", "title": "Verzamelaar na diefstal Pok\u00e9monkaarten: 'Niet verbaasd, gezien de bedragen'", "url": "https://nos.nl/artikel/2361014-verzamelaar-na-diefstal-pokemonkaarten-niet-verbaasd-gezien-de-bedragen.html", "summary": "In de jaren negentig werden ze razend populair: Pok\u00e9monkaarten.\nNog steeds zijn ze erg geliefd.\nKenji Evers, die zelf ook een collectie Pok\u00e9monkaarten heeft, zegt dat verzamelaars geregeld worden opgelicht, maar van een overval had hij nog nooit gehoord.\n\"Maar ik ben niet echt verbaasd gezien de bedragen die je soms voorbij ziet komen.\"\nHoe ouder ze zijn, des te meer waard ze worden.", "paragraphs": ["In de jaren negentig werden ze razend populair: Pok\u00e9monkaarten. Nog steeds zijn ze erg geliefd. Soms zijn ze ook heel veel waard. Bij een woningoverval in Kampen werden gisteren tientallen Pok\u00e9monkaarten gestolen. Bij elkaar zouden ze duizenden euro's waard zijn.", "Volgens de politie had de bewoner van het huis met iemand afgesproken voor de verkoop van de kaarten. Nadat hij de deur had opengedaan en de kaarten had laten zien, duwden de zogenaamde kopers de bewoner in een kast en sloten hem op. Ze gingen er met de kaarten vandoor.", "Kenji Evers, die zelf ook een collectie Pok\u00e9monkaarten heeft, zegt dat verzamelaars geregeld worden opgelicht, maar van een overval had hij nog nooit gehoord. \"Maar ik ben niet echt verbaasd gezien de bedragen die je soms voorbij ziet komen.\"", "\"Het is eigenlijk net als met oudere auto's. Hoe ouder ze zijn, des te meer waard ze worden. Mensen willen ze graag hebben\", verklaart de verzamelaar in het NOS Radio 1 Journaal. \"Ik ben wel geschrokken dat we blijkbaar op dit punt zijn aangekomen.\""], "authors": [], "keywords": ["gezien", "van", "niet", "een", "werden", "verbaasd", "pok\u00e9monkaarten", "bedragen", "waard", "kaarten", "worden", "ze", "met", "verzamelaar", "diefstal", "zijn"], "pubDate": null, "publicationId": "88173a0d-96a0-3f0e-a203-5a13f8839a59"}