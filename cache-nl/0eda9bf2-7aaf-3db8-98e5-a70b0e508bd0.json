{"id": "0eda9bf2-7aaf-3db8-98e5-a70b0e508bd0", "title": "Vervolging oud-topman ING is een goede zaak", "url": "https://www.ewmagazine.nl/opinie/opinie/2020/12/vervolging-oud-topman-ing-is-een-goede-zaak-793074/", "summary": "Het Openbaar Ministerie moet de voormalige topman van ING, Ralph Hamers, alsnog vervolgen voor zijn rol in de witwasaffaire.\nING als eilandenrijkHet Openbaar Ministerie constateerde destijds dat ING gedurende de onderzochte periode (2010 tot en met 2016) tekortschoot bij het identificeren, melden en weren van ongewenste klanten en transacties.\nDaardoor kwamen signalen \u2018niet volledig\u2019 bij de raad van bestuur, \u2018laat staan bij de voorzitter van de raad van bestuur\u2019.\nDe advocaat van ING zei dat het dossier van het OM \u2018geen enkele indicatie bevat\u2019 dat Hamers zich ooit bewust is geweest van enig strafbaar feit.\nAannemelijk en verklaarbaar, aldus de raadsman, aangezien de \u2018gedragingen\u2019 plaatshadden binnen het zelfstandig opererende ING Bank Nederland.", "paragraphs": ["Het Openbaar Ministerie moet de voormalige topman van ING, Ralph Hamers, alsnog vervolgen voor zijn rol in de witwasaffaire. Dat is begrijpelijk, schrijft Marijn Jongsma.", "De uitspraak van het Gerechtshof in Den Haag doet ongetwijfeld veel stof opwaaien in de Nederlandse bestuurskamers, en ook in Zwitserland, waar Hamers inmiddels CEO van UBS is.", "In de zaak rond ING leek hij aanvankelijk de dans te ontspringen. Met de bank zelf werd in 2018 een recordschikking van 775 miljoen euro getroffen.", "ING als eilandenrijk", "Het Openbaar Ministerie constateerde destijds dat ING gedurende de onderzochte periode (2010 tot en met 2016) tekortschoot bij het identificeren, melden en weren van ongewenste klanten en transacties. Anders gezegd: de bank deed niet datgene wat mag worden verwacht om witwassen door klanten via haar bankrekeningen te voorkomen.", "Maar wie is verantwoordelijk? Individuele medewerkers en leidinggevenden lieten steken vallen, aldus het OM destijds, maar er zou onvoldoende bewijs zijn voor \u2018individuele strafrechtelijke verwijten\u2019.", "Daardoor kwam alleen de organisatie als geheel in het vizier. Afgelopen zomer sprak de advocaat-generaal over \u2018bezuinigingen, silovorming, eilandjes, versnippering, onvoldoende communicatie onderling, voortdurende personele wisselingen en traag werkende systemen\u2019. Daardoor kwamen signalen \u2018niet volledig\u2019 bij de raad van bestuur, \u2018laat staan bij de voorzitter van de raad van bestuur\u2019.", "Wat wist Hamers?", "De advocaat van ING zei dat het dossier van het OM \u2018geen enkele indicatie bevat\u2019 dat Hamers zich ooit bewust is geweest van enig strafbaar feit. Aannemelijk en verklaarbaar, aldus de raadsman, aangezien de \u2018gedragingen\u2019 plaatshadden binnen het zelfstandig opererende ING Bank Nederland."], "authors": [], "keywords": ["bank", "van", "hamers", "bij", "het", "goede", "vervolging", "zijn", "ing", "oudtopman", "een", "en", "dat", "om", "zaak"], "pubDate": "2020-12-09T13:53:40+00:00", "publicationId": "092941c0-de6d-3237-8658-2bffe5811195"}