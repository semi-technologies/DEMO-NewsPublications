{"id": "7170cf02-4ff2-3b4c-84d6-ca186c41e065", "title": "Shell redt Energiepark Pottendijk, dat de eerste jaren slechts op halve kracht draait", "url": "https://www.dvhn.nl/drenthe/Shell-redt-Energiepark-Pottendijk-dat-de-eerste-jaren-slechts-op-halve-kracht-draait-26295798.html", "summary": "OverbelastLevering van stroom door windmolens en zonneparken aan het net is op veel meer plekken in Nederland een probleem.\n,,Met als resultaat dat Enexis zich alsnog garant heeft gesteld voor het afnemen van de helft van de opgewekte stroom van het energiepark\u2019\u2019, zegt Van der Weide.\nLaatste grote hobbelsDe levering van stroom aan het net was een van de laatste grote hobbels.\nDe eerste jaren draait het park dus op halve kracht, totdat de capaciteit van het regionale netwerk is uitgebreid.\nHet energiepark had zich verplicht 20 procent van het zonnepark te reserveren om omwonenden te laten participeren.", "paragraphs": ["Landbouwer Jeroen Deddens heeft een akkoord bereikt met Shell over de overname van Energiepark Pottendijk. Daarmee gaat de bouw van de veertien windmolens en het zonnepark alsnog door.", "Het energiepark kwam steeds meer onder druk te staan. In eerste instantie zou energiebedrijf Eneco het park overnemen, maar vanwege onzekerheid over het kwijt kunnen van opgewekte stroom haakte dat bedrijf af. Daardoor dreigden termijnen die het Rijk heeft gesteld voor de bouw niet gehaald te worden, waarmee subsidies vervallen.", "Overbelast", "Levering van stroom door windmolens en zonneparken aan het net is op veel meer plekken in Nederland een probleem. Het hoogspanningsnet is namelijk overbelast, een situatie die volgens de Emmer wethouder Ren\u00e9 van der Weide in Zuidoost-Drenthe nog zeker vijf tot zes jaar aanhoudt.", "Een rechtszaak om Enexis te verplichten stroom af te nemen werd eerder verloren door Energiepark Pottendijk. Samen met de gemeente Emmen en de provincie is vervolgens gezocht naar een oplossing. ,,Met als resultaat dat Enexis zich alsnog garant heeft gesteld voor het afnemen van de helft van de opgewekte stroom van het energiepark\u2019\u2019, zegt Van der Weide.", "Laatste grote hobbels", "De levering van stroom aan het net was een van de laatste grote hobbels. Met de nieuwe afspraken is het plan, waartegen veel tegenstand was, alsnog gered. Omwonenden roerden zich, onder meer kartbaan Pottendijk en Platform De Monden verzetten zich tevergeefs tot aan de Raad van State.", "De veertien windmolens (met een hoogte van 150 meter) en het zonnepark van 35,5 hectare komen aan de Pottendijk, tussen Emmer-Compascuum en Nieuw-Weerdinge. Van der Weide verwacht dat de bouw van de windmolens volgend jaar begint.", "De eerste jaren draait het park dus op halve kracht, totdat de capaciteit van het regionale netwerk is uitgebreid. ,,Dan hebben we het over 2025 of 2026.\u2019\u2019", "Compensatie", "De in 2018 gemaakte afspraken tussen de gemeente en Deddens blijven volgens de wethouder van kracht. Daarnaast zijn er aanvullende regelingen getroffen. Het energiepark had zich verplicht 20 procent van het zonnepark te reserveren om omwonenden te laten participeren. Daaraan kleven volgens Van der Weide zo veel risico\u2019s en complicaties dat nu gekozen is voor geld als compensatie.", "Emmen krijgt van het park 950.000 euro. Waaraan dat geld precies wordt besteed is nog niet duidelijk, maar te denken valt aan een tegemoetkoming in de aanschaf van zonnepanelen."], "authors": ["Gerton Albers"], "keywords": ["slechts", "redt", "energiepark", "kracht", "pottendijk", "jaren", "halve", "eerste", "shell", "van", "te", "het", "een", "stroom", "aan", "en", "op", "dat", "met"], "pubDate": null, "publicationId": "bb59becc-5bf6-3c6d-8cdd-d41716890d16"}