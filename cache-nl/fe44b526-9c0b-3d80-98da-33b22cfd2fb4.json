{"id": "fe44b526-9c0b-3d80-98da-33b22cfd2fb4", "title": "De Volkskeuken: geroosterde regenboogwortels met peterseliesalsa en sliptong", "url": "https://volkskrant.nl/eten-en-drinken/de-volkskeuken-geroosterde-regenboogwortels-met-peterseliesalsa-en-sliptong~b784aeb3/", "summary": "Wilde vis met het MSC-keurmerk, kweekvis met het ASC- keurmerk en alle vis die groen scoort op de Viswijzer (goodfish.nl).\nMaak intussen de peterseliesalsa: meng de fijngehakte knoflook en peterselie, de citroenrasp, 2 eetlepels citroensap, naar smaak 5 tot 6 eetlepels olijfolie en wat zout tot een dikke saus.\nMaak op smaak af met zout en peper en dek het oppervlak af met plastic folie.\nBestrooi de vis aan beide kanten met zout en bestrijk met olijfolie.\nLeg ze afgedekt met aluminiumfolie op een warm bord en laat ze een paar minuten doorgaren tot ze van binnen wit en zacht zijn.", "paragraphs": ["Beeld Loethe Olthuis", "Als Sinterklaassurprise kreeg ik het nieuwe kookboek Veggies & Fish van \u2018visambassadeur\u2019 Bart van Olphen opgestuurd. Ik ging er gelijk van watertanden. Barts passie is duurzaam gevangen of gekweekte vis, maar hij gebruikt ook allerlei op creatieve wijze klaargemaakte groenten in zijn recepten: van \u2018pulled zalm\u2019 met guacamole van doperwten, boerenkoolsalade met hazelnoten en tonijn tot onderstaande geroosterde wortels en peterseliesalsa. Wat is nu eigenlijk duurzaam gevangen of gekweekte vis? Simpel. Wilde vis met het MSC-keurmerk, kweekvis met het ASC- keurmerk en alle vis die groen scoort op de Viswijzer (goodfish.nl).", "De combinatie van wortel en vis is klassiek, maar het roosteren geeft een verrassende twist. Bart gebruikt tarbotfilet, maar ik kocht (ongefileerde) sliptongetjes. Simpele scholfilet is ook lekker.", "Ingredi\u00ebnten 600 g (regenboog)wortels 9-10 eetl. extra vierge olijfolie 2 takjes rozemarijn 2-4 takjes tijm 1 eetl. balsamicoazijn 1 teen knoflook, fijngehakt 1 bosje bladpeterselie, fijngehakt sap en rasp van \u00bd citroen 2 MSC-sliptongen of ca. 200 g MSC- tarbot- of scholfilet, zonder huid extra: bakpapier, aluminiumfolie, ruime ovenschaal, grillpan, eventueel staafmixer", "Verwarm de oven voor op 200 \u00b0C (boven-/onderwarmte). Maak de wortels schoon en halveer dikke exemplaren in de lengte met een scherp mes. Hussel de wortels om met 4 eetl. olijfolie, een flinke snuf zout en peper, rozemarijn en tijm. Doe ze in een ovenschaal waar ze naast elkaar in kunnen en zet ongeveer 30 minuten in de oven tot de wortels net zacht zijn, schep halverwege om. Meng de balsamico erdoor.", "Maak intussen de peterseliesalsa: meng de fijngehakte knoflook en peterselie, de citroenrasp, 2 eetlepels citroensap, naar smaak 5 tot 6 eetlepels olijfolie en wat zout tot een dikke saus. Gebruik de staafmixer voor een gladdere saus. Maak op smaak af met zout en peper en dek het oppervlak af met plastic folie. Bestrooi de vis aan beide kanten met zout en bestrijk met olijfolie. Verhit de grillpan op hoog vuur. Rooster sliptongetjes 4 minuten op hoog vuur, keer ze voorzichtig en grill ze nog heel even aan de andere kant. Als je filets gebruikt, grill die dan aan \u00e9\u00e9n kant 3 minuten (of 4 voor dikke filets). Leg ze afgedekt met aluminiumfolie op een warm bord en laat ze een paar minuten doorgaren tot ze van binnen wit en zacht zijn. Bestrijk twee warme borden met een laagje peterseliesalsa. Schep de wortels om en verdeel ze over de borden. Leg de vis erop en bestrooi eventueel met wat grof zout. Geef er knapperige frietjes bij."], "authors": ["Loethe Olthuis"], "keywords": ["van", "volkskeuken", "wortels", "een", "en", "peterseliesalsa", "sliptong", "geroosterde", "ze", "zout", "tot", "op", "regenboogwortels", "met", "vis"], "pubDate": "2020-12-10T16:37:08Z", "publicationId": "1a359314-37ee-33a8-8de7-301d3eb2ed28"}