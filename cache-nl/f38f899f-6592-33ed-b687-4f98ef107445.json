{"id": "f38f899f-6592-33ed-b687-4f98ef107445", "title": "Logeren tussen hemel en aarde in Eindhoven", "url": "https://volkskrant.nl/de-gids/logeren-tussen-hemel-en-aarde-in-eindhoven~b471f198/", "summary": "Als hotelgast kun je dan ook rondom de aangrenzende kerkzaal of kapel op een bruiloft of begrafenis belanden.\nSlapen doe je onder een aureoolvormige plafondlamp naast een (neppe) Bijbel op het nachtkastje, met daarin informatie over roomservice en het hotel.\nVan een grote sloophouttafel van de Eindhovense Piet Hein Eek, zitmeubilair van Hella Jongerius tot de lampen Fly en Shy van Studio Drift.\nEvenals de keramiektegeltjes in de voormalige studeerlokalen die een voor een met penseel in originele staat zijn teruggebracht.\nIn de toekomst opent nog een restaurant op het complex, samen met een spa en tien extra kamers met \u2013 jawel \u2013 grafzicht.", "paragraphs": ["'Blue Virgin'-kamer in Hotel Mari\u00ebnhage. Beeld Hotel Mari\u00ebnhage", "Het moet een bijzondere gewaarwording zijn voor de augustijnen die klooster Mari\u00ebnhage in Eindhoven tot 2017 hun thuis noemden. Een enkeling kwam dan ook logeren toen Mari\u00ebnhage onlangs weer zijn deuren opende als luxe hotel. Samen met de Paterskerk en studentenkapel maakt het voormalige klooster nu deel uit van het Domus Dela-complex, dat in handen is van co\u00f6peratie Dela (u weet wel, van de verzekeringen en uitvaarten). Als hotelgast kun je dan ook rondom de aangrenzende kerkzaal of kapel op een bruiloft of begrafenis belanden.", "Slapen doe je onder een aureoolvormige plafondlamp naast een (neppe) Bijbel op het nachtkastje, met daarin informatie over roomservice en het hotel. Een zwart-witte lijntekening van de Witte Dame siert het hoofdbord van het bed in de Blue Virgin-kamer, als symbool van verleiding in de lichtstad. Wie goed kijkt, ziet \u2018Eindhoven de gekste\u2019 op haar arm gekalkt staan. Aangebracht door een vandaal? Nee, grapje van het hotel.", "Naast religieuze knipogen, strooit Mari\u00ebnhage ook flink met Dutch design. Van een grote sloophouttafel van de Eindhovense Piet Hein Eek, zitmeubilair van Hella Jongerius tot de lampen Fly en Shy van Studio Drift. Prachtig is de renovatie van de middeleeuwse kloostermuur, die in de gang van het hotel is blootgelegd. Evenals de keramiektegeltjes in de voormalige studeerlokalen die een voor een met penseel in originele staat zijn teruggebracht.", "Eten kan de hele dag in Brasserie Rita, vernoemd naar de augustijner heilige. In de toekomst opent nog een restaurant op het complex, samen met een spa en tien extra kamers met \u2013 jawel \u2013 grafzicht. Een kleine suggestie: vul die minibar met regionaal abdijbier.", "Vanaf \u20ac 68 marienhage.com", "Hotel Mari\u00ebnhage. Beeld Hotel Mari\u00ebnhage", "'Epic Eden'-kamer in Hotel Mari\u00ebnhage. Beeld Hotel Mari\u00ebnhage"], "authors": ["Joline Van Den Oever"], "keywords": ["van", "logeren", "het", "op", "met", "die", "zijn", "tussen", "aarde", "hotel", "eindhoven", "een", "en", "hemel", "mari\u00ebnhage"], "pubDate": "2020-01-24T15:00:00+01:00", "publicationId": "1a359314-37ee-33a8-8de7-301d3eb2ed28"}