{"id": "3b17ad32-715f-332c-bab1-241d8af01306", "title": "Mijn club, mijn ideaal, mijn sjaal: Ajaxaanhanger Lotte Vos ontwierp Ajaxsjaal", "url": "https://www.parool.nl/ps/mijn-club-mijn-ideaal-mijn-sjaal-ajaxaanhanger-lotte-vos-ontwierp-ajaxsjaal~beb041db/", "summary": "Beeld Sophia Maria FavelaAjax heeft ze van huis uit \u2018heel erg meegekregen\u2019, zegt Lotte Vos voor ingang H van de Johan Cruijff Arena.\nGeen gebreide sjaal in felle kleuren, maar een vierkante, honderd procent zijden, \u2018vrouwelijke\u2019 sjaal.\nHet was ook voor haar een droom om een Herm\u00e8s\u00adsjaal te maken.\nZe woonde met haar moeder en zusje in De Pijp en ze hebben alle drie een grote liefde voor Ajax.\n\u201cMaar ze heeft wel een keer een toiletjuffrouw aangevallen op een buitenlandse reis.\u201dDe Amsterdamse volkszangeres Sophie Straat.", "paragraphs": ["PSW Ajax-sjaal Lotte Vos, maker van de sjaal. Beeld Sophia Maria Favela", "Ajax heeft ze van huis uit \u2018heel erg meegekregen\u2019, zegt Lotte Vos voor ingang H van de Johan Cruijff Arena. Vader gaat al sinds zijn veertiende naar elke wedstrijd en heeft al meer dan veertig jaar een seizoenkaart. Haar broertje ging op z\u2019n vierde mee naar Ajax, zijzelf toen ze zes was. \u2018Leuk, maar ook heel spannend,\u2019 vond ze het: haar vader en zijn vrienden vormden de F-side. Veel fanatieker kon het niet worden.", "Dus ja, Ajax.", "Toen Vos afgelopen zomer moest afstuderen aan de Willem de Kooning Academie (richting advertising) wist ze direct waarmee. Iets met Ajax en voetbalcultuur, en meer specifiek: de vrouwelijke supporter. Ze wil laten zien dat er veel \u2018soorten\u2019 vrouwelijke supporters zijn.", "Niet alleen het clich\u00e9beeld. \u201cAls je bij Google zoekt op \u2018vrouwelijke supporter\u2019, krijg je maar \u00e9\u00e9n soort vrouw te zien: geblondeerd met een grote voorgevel. De Bavaria-actie met de \u2018Bavaria Babes\u2019 tijdens het WK in 2010 is daar een goed voorbeeld van.\u201d Het beeld is veel diverser, aldus Vos: \u201cEr zijn vrouwelijke supporters die meeschreeuwen met de jongens en die ook naar de tegenstander spugen, en er zijn vrouwen die in hun mooiste outfit op de tribune zitten.\u201d", "Lotte Vos met haar Ajaxsjaal. Beeld Sophia Maria Favela", "Na wat denkwerk kwam ze uit bij een Ajaxsjaal. Geen gebreide sjaal in felle kleuren, maar een vierkante, honderd procent zijden, \u2018vrouwelijke\u2019 sjaal. \u201cHet moest een soort Herm\u00e8ssjaaltje worden, maar ook weer niet te tuttig. Elk soort vrouw moet \u2019m kunnen dragen. Heel netjes, maar ook als bivakmuts. Ik wilde de wereld van de Herm\u00e8ssjaal combineren met de wereld van supporters en Amsterdammers. Zo wordt het sjaaltje net zo divers als de voetbalvrouw zelf.\u201d", "Schiffmacher", "Hoewel ze eerder vormgeving studeerde aan het Mediacollege Amsterdam, vroeg Vos een tatoe\u00eberder voor het ontwerp \u2013 ge\u00efnspireerd door haar vader en zijn vrienden, die allemaal onder de Ajaxtatoeages zitten. Ze belde de tattooshop van Henk Schiffmacher, vertelde haar verhaal en vroeg of ze Schiffmachers dochter Morrison kon spreken. Morrison, zelf ook een fervent Ajaxsupporter, vond het een \u2018supernice project\u2019.", "\u201cIk kon meteen langskomen. Het was ook voor haar een droom om een Herm\u00e8s\u00adsjaal te maken. Ze woonde met haar moeder en zusje in De Pijp en ze hebben alle drie een grote liefde voor Ajax. En haar moeder draagt altijd sjaaltjes.\u201d", "Tattoe\u00eberder/ontwerper Morrison Schiffmacher. Beeld Sophia Maria Favela", "Samen bepaalden ze wat er allemaal op het sjaaltje moest komen te staan. \u201cHerm\u00e8ssjaaltjes zijn meestal uitgebreid \u00adge\u00efllustreerd en vertellen een verhaal.\u201d", "Het logo moest erop \u2013 het oude natuurlijk (\u2018het nieuwe komt er niet op\u2019). En het schild van Amsterdam met de drie kruizen. In het midden staat een hekwerk (\u2018omdat we altijd achter een hek staan of zitten\u2019). Eromheen is een fietsslot zichtbaar. \u201cDat is iets van vroeger, toen de supporters uit de stad op de fiets kwamen en de kettingsloten nog mee naar binnen \u00adgingen \u2013 supportersgeweld was toen de gewoonste zaak van de wereld.\u201d", "In de hoeken staan vier leuzen in kapitalen: \u2018Een Ajacied is niet te stoppen\u2019, \u2018En wij houden ons niet stil\u2019, \u2018Wij zijn Ajax, wij zijn vrouwen\u2019 en \u2018Dit is mijn club, mijn ideaal\u2019. De tekstbanieren zijn gelardeerd met rode rozen, een idee van Morrison. \u201cHaar moeder houdt erg van rozen. Voor haar is de sjaal niet alleen een ode aan de vrouwelijke Ajacied, maar ook aan haar eigen moeder.\u201d", "Tattoe\u00eberder/ontwerper Morrison Schiffmacher aan het werk. Beeld Sophia Maria Favela", "Ze kreeg een 8 voor haar paper, en ging werken als junior creative bij het Amsterdamse \u2018digital brand & experience bureau\u2019 Code d\u2019Azur. Maar voor Vos was het project nog niet klaar: ze liet de sjaal drukken. De sjaal wordt gelanceerd onder de naam Offside, een verwijzing naar het clich\u00e9 dat vrouwen niet weten wat buitenspel is, \u00e9n een variatie op F-side.", "Fotosessie", "Om de sjaals aan de vrouw te krijgen, maakte Vos een website met daarop foto\u2019s van elf vrouwen die haar sjaal dragen. \u00adZijzelf en Morrison natuurlijk, maar ook iemand als de Amsterdamse volkszangeres Sophie Straat. Op deze grauwe middag staat de fotosessie met hardcore Ajaxfan Rosanne op het programma. Vos had haar in het supportershome willen laten fotograferen, maar de toestemming werd op het laatste moment ingetrokken, officieel vanwege corona.", "Twintig minuten later dan afgesproken komt Rosanne aangelopen. Ze heeft twee vriendinnen meegenomen, Angel en Jolene, die ook heel erg voor Ajax zijn.", "Hardcore Ajaxfan Jolene. Beeld Sophia Maria Favela", "\u201cIk kwam voor het eerst in aanraking met Ajax tijdens mijn eerste relatie, ik was toen een jaar of zeventien, achttien,\u201d vertelt Rosanne (33). \u201cMijn schoonfamilie was een echte Ajaxfamilie, door hen heb ik voetbal leren kijken. Mijn vrienden namen allemaal een seizoenkaart en ik ging eerst af en toe met hen mee. Ik vond het geweldig, de supporters en hun liederen, de trots op ons aller Ajax en onze stad. Ik was verkocht en al snel nam ik ook een seizoenkaart. Mijn vriend vond dat maar niks en het ging daarna ook snel uit. Ik had geen tijd meer voor een relatie. In het weekend was het alleen nog maar feesten en voetbal.\u201d", "\u201cRoos is een echte supporter, geen hooligan,\u201d zegt Angel (34). \u201cZe zeggen wel: \u2018Daar wil je echt geen ruzie mee\u2019, maar ze heeft nog nooit gevochten.\u201d Angel zelf gaat naar Ajax sinds haar zeventiende, maar nu even niet; ze heeft een stadionverbod.", "\u201cRoos is een schatje,\u201d valt Jolene (38, seizoenkaarthouder sinds haar twintigste) haar bij. \u201cMaar ze heeft wel een keer een toiletjuffrouw aangevallen op een buitenlandse reis.\u201d", "De Amsterdamse volkszangeres Sophie Straat. Beeld Sophia Maria Favela", "\u201cAngel en Jolene heb ik leren kennen via gabberfeesten en Ajax,\u201d legt Rosanne uit. \u201cZij feesten net zoveel als ik en daardoor waren we vaak het hele weekend samen op stap. De Europese uittripjes waren onze favoriet: er gaat niets boven een stad op z\u2019n kop zetten met een paar duizend man.\u201d", "Als de dames erachter komen dat Vos hen voor een dicht supportershome wil laten fotograferen, grijpen ze in. \u201cDit is toch niet uitnodigend,\u201d zegt Angel. Jolene stelt voor om naar het oude supportershome te gaan, aan de andere kant van het stadion. Onderweg lurken de drie uit de flessen gemberbier, prosecco en witte wijn die ze hebben meegebracht, en gaat het ginnegappen onverminderd door. \u201cMag jij hier eigenlijk wel komen, met je stadionverbod?\u201d vraagt Jolene als ze de shortcut door de parkeergarage onder het stadion nemen.", "Piraat", "Op de plek waar het oude supportershome ooit stond, worden fluks de sjaaltjes ge\u00adfatsoeneerd.", "\u201cMoet ik mijn haar los of vast doen?\u201d vraagt Rosanne aan niemand in het bijzonder. Ze vindt dat ze net een piraat is met het sjaaltje in haar haar.", "Ajaxsupporter Rosanne. Beeld Sophia Maria Favela", "\u201cJe lijkt zo wel een stewardess,\u201d zegt Angel tegen Jolene, die bezig is het sjaaltje om te knopen.", "\u201cIk ben eigenlijk allergisch voor dingen die tegen mijn keel aan gaan, ik kan ook niet tegen coltruien. Trauma\u2019s!\u201d riposteert ze.", "\u201cJe kan \u2019m ook als mitella gebruiken,\u201d zegt Rosanne.", "\u201cAls nutella?\u201d schatert Angel.", "\u201cMogen we \u2019m houden?\u201d vraagt Angel als de sessie na een uurtje achter de rug is.", "\u201cDaar ga ik wel van uit, toch?\u201d zegt Rosanne. \u201cAls dank voor de shoot.\u201d", "Beeld Sophia Maria Favela", "\u201cPrecies,\u201d vindt Jolene. \u201cEn voor onze reiskosten.\u201d", "Vos zegt dat ze even moet overleggen, omdat ze flink heeft ge\u00efnvesteerd in het project. Maar ze is blij dat ze zo in de smaak vallen. \u201cIk regel wel wat, want ik hoop echt dat ik mijn sjaaltjes binnenkort zie als er weer supporters in de Arena mogen.\u201d", "Angel lacht: \u201cIn de Arena?! Corona komt nu niet zo slecht uit. Ik niet naar Ajax, niemand naar Ajax!\u201d", "De Ajax Offsidesjaal (\u20ac 69) van Lotte Vos is te bestellen via offside.amsterdam.", "Winnen Het Parool verloot drie sjaals onder de lezers. Mail naar lezersactie@parool.nl waarom u zo\u2019n sjaal zou moeten winnen \u2013 o.v.v. sjaal. U kunt inzenden tot en met 4 december. De winnaars krijgen bericht."], "authors": ["Jan Pieter Ekker"], "keywords": ["ideaal", "lotte", "van", "het", "club", "ajaxaanhanger", "ontwierp", "met", "ik", "maar", "mijn", "een", "sjaal", "en", "ze", "haar", "ajaxsjaal", "vos", "voor"], "pubDate": "2020-11-28T15:00:21+01:00", "publicationId": "a3002aeb-6d5a-3894-adcb-0212effbc567"}