{"id": "107a459c-c553-3699-b800-f36b6128c4d2", "title": "Rutte III, de caf\u00e9s en een \u2018analyse\u2019 van hoop", "url": "https://www.nrc.nl/nieuws/2020/12/10/rutte-iii-de-cafes-en-een-analyse-van-hoop-a4023326", "summary": "Een ambtenaar van Economische Zaken schreef op dat het aantal coronabesmettingen zou dalen als de caf\u00e9s en restaurants weer opengingen.\nRTL Nieuws, dat het verhaal van de ambtenaar dinsdagochtend in handen kreeg, noemde het een \u201eanalyse\u201d.\nMaandag nog had hij op een demonstratie in Den Haag wanhopige horecaondernemers toegesproken.\nEn afgelopen zondag, toen Keijzer voor het eerst in het Catshuis met ministers en experts mocht meepraten over de coronacrisis, opnieuw.\nNa het nieuws van RTL over het stuk zagen collega\u2019s het rondsturen als een \u201ewitwas-actie\u201d voor het lek van het ministerie.", "paragraphs": ["Een ambtenaar van Economische Zaken schreef op dat het aantal coronabesmettingen zou dalen als de caf\u00e9s en restaurants weer opengingen. Want d\u00e1\u00e1r werd erop gelet dat iedereen zich aan de regels hield, thuis was het \u201eonveilig\u201d. RTL Nieuws, dat het verhaal van de ambtenaar dinsdagochtend in handen kreeg, noemde het een \u201eanalyse\u201d. PVV-leider Geert Wilders vond het \u201eeen intelligente notitie\u201d. Maandag nog had hij op een demonstratie in Den Haag wanhopige horecaondernemers toegesproken. De caf\u00e9s en restaurants waren volgens hem \u201evoor niks in puin geslagen\u201d.", "In het kabinet-Rutte III wisten bewindslieden niet wat ze lazen: was d\u00edt een analyse? Een geheim ambtelijk stuk? Het was het verhaal dat ze CDA-staatssecretaris van Economische Zaken Mona Keijzer in de ministerraad al weken hoorden vertellen. En afgelopen zondag, toen Keijzer voor het eerst in het Catshuis met ministers en experts mocht meepraten over de coronacrisis, opnieuw. Daar was tegen haar gezegd: \u201eWerk het dan maar eens uit, Mona.\u201d", "In het Catshuis, waar Rutte in het weekend mensen bij elkaar haalt voor extra overleg, dachten sommigen eerst nog dat het een goed idee was geweest om Keijzer erbij te vragen. In Rutte III komt vooral zij fel op voor ondernemers die lijden onder de coronamaatregelen, ze vindt dat daar weinig oog voor is, en wel heel veel voor de zorg. Maar in het tv-programma Op1 zei ze twee weken geleden ook dat haar moeder haar al had gebeld over Kerst: \u201eJe laat me toch niet alleen zitten, Mona?\u201d", "Op zondag, dachten anderen, drong het tot haar door dat je niet zomaar alles kon hebben: \u00e9n gezelligheid met je familie \u00e9n alle caf\u00e9s en restaurants open. Ze was over de horeca begonnen, maar collega\u2019s hoorden haar ook meepraten over de beperkte \u2018groepsgrootte\u2019 met Kerst om het virus minder kans te geven op verspreiding.", "Op dinsdagochtend, net voordat RTL meldde dat je volgens Economische Zaken beter naar het caf\u00e9 kon gaan dan thuiszitten met je vrienden, kregen collega\u2019s in het kabinet en Kamerleden van de coalitiepartijen het ambtelijke stuk opgestuurd. Van staatssecretaris Mona Keijzer zelf, en ongevraagd. Eerst dachten sommigen van hen, hoor ik, aan wat Keijzer die ochtend in NRC zei: dat ze verlangde naar \u201eeen verwarmd terrasje, een mooie jurk aan en eten met mijn man\u201d. Ze gaf het niet op, de horeca m\u00f3\u00e9st open.", "Na het nieuws van RTL over het stuk zagen collega\u2019s het rondsturen als een \u201ewitwas-actie\u201d voor het lek van het ministerie. Het kon nu overal vandaan zijn gekomen. Economische Zaken liet weten dat het was rondgestuurd om anderen te laten \u201emeedenken\u201d.", "Het kan ook overal vandaan komen. En in een Tweede Kamerdebat werd er woensdagavond urenlang over \u2018meegedacht\u2019. Volgens Wilders stond het stuk \u201evol waarheden\u201d. In Rutte III leek g\u00eane te overheersen. VVD-fractievoorzitter Klaas Dijkhoff zei dat er \u201emet veel bombarie\u201d hoop was geboden aan horecaondernemers. \u201eMaar wel valse hoop.\u201d", "Petra de Koning (p.dekoning@nrc.nl; @pdekoning ) schrijft elke donderdag op deze plek een column.", "Een versie van dit artikel verscheen ook in NRC Handelsblad van 10 december 2020"], "authors": ["Petra De Koning", "Leestijd Minuten"], "keywords": ["van", "caf\u00e9s", "keijzer", "het", "op", "met", "hoop", "een", "ze", "en", "rutte", "dat", "iii", "analyse", "voor"], "pubDate": "2020-12-10T00:00:00", "publicationId": "523804ef-c522-3326-9bed-36886aac98cb"}