{"id": "ec46c300-c2a6-35a5-a391-c887be307d81", "title": "Politie test blauwe zwaailichten voor agenten op de fiets: \u2018Is dit een grap?\u2019", "url": "https://www.metronieuws.nl/onderweg/verkeer/2021/01/politie-test-blauwe-zwaailichten-voor-agenten-op-de-fiets-is-dit-een-grap/", "summary": "Politie test blauwe zwaailichten voor agenten op de fiets: \u2018Is dit een grap?\u2019Politiebikers zijn niet altijd goed zichtbaar, vinden ze.\nMensen reageren jolig op het nieuws.\nDe politie is gestart met het testen van blauwe zwaailichten voor agenten op de fiets.\nOptische lichtsignalen kunnen dan bijdragen aan een veiligere werkomgeving.\u201dSchuermans noemt het verlenen van hulp bij een verkeersongeval of een spoedmelding op een donkere weg als voorbeelden.\nIn tegenstelling tot motorvoertuigen van de hulpverlening hebben de speciale fietsen geen voorrang op andere voertuigen als de blauwe zwaailichten zijn ingeschakeld.", "paragraphs": ["Politie test blauwe zwaailichten voor agenten op de fiets: \u2018Is dit een grap?\u2019", "Politiebikers zijn niet altijd goed zichtbaar, vinden ze. Dus wordt er vanaf nu getest met blauwe zwaailichten. Mensen reageren jolig op het nieuws.", "De politie is gestart met het testen van blauwe zwaailichten voor agenten op de fiets. Door de betere zichtbaarheid kunnen zij veiliger en effici\u00ebnter te werk gaan, verwacht de politie. De proef duurt vier maanden en loopt bij zes teams in de regio\u2019s Tilburg, Breda, Amsterdam, Groningen, Zoetermeer en Boxtel. Elk team krijgt de beschikking over vier fietsen met de opvallende blauwe verlichting, als aanvulling op de normale fietsverlichting.", "", "Wel toestemming gegeven maar niet getoond, herlaad de pagina. Twitter wordt niet geladen omdat je geen toestemming hebt gegeven. Klik hier om het aan te passen.", "Politie op de fiets krijgt zwaailichten\u2026 pic.twitter.com/AKV582otbn \u2014 Maarten Scheer (@Scheer) January 5, 2021", "Niet goed zichtbaar", "\u201eAls politiebikers zijn we niet altijd goed zichtbaar\u201d, zegt politiebiker Nick Schuermans, initiatiefnemer van de proef. \u201eDat is enerzijds onze kracht wanneer we onopvallend in een wijk willen surveilleren, maar aan de andere kant zijn er ook situaties waarin je juist wel wilt opvallen. Optische lichtsignalen kunnen dan bijdragen aan een veiligere werkomgeving.\u201d", "Schuermans noemt het verlenen van hulp bij een verkeersongeval of een spoedmelding op een donkere weg als voorbeelden. \u201eAls fietser ben je toch kwetsbaar in het verkeer. De speciale verlichting vergroot ook de herkenbaarheid, want blauw licht wordt direct geassocieerd met hulpverleningsdiensten.\u201d", "", "Wel toestemming gegeven maar niet getoond, herlaad de pagina. Twitter wordt niet geladen omdat je geen toestemming hebt gegeven. Klik hier om het aan te passen.", "Politie test blauwe zwaailichten voor agenten op de fiets -zet er ook nog een stroboscoop bij dan vallen ze zeker op \u2014 michel peeters (@noan58) January 5, 2021", "Ontheffing zwaailichten politie", "Voor de test heeft het ministerie van Infrastructuur en Waterstaat een ontheffing verleend, omdat fietsen volgens de wet geen optische signalen en knipperende verlichting mogen voeren. In tegenstelling tot motorvoertuigen van de hulpverlening hebben de speciale fietsen geen voorrang op andere voertuigen als de blauwe zwaailichten zijn ingeschakeld. \u201eWe hebben afgesproken dat we terughoudend zijn bij het voeren van de blauwe verlichting, dus alleen als dat noodzakelijk is voor de veiligheid van het overige verkeer en die van ons\u201d, voegt Schuermans toe.", "Na de pilot wordt gekeken of de blauwe verlichting voor agenten te fiets landelijk kan worden ingevoerd.", "\u2018Tatu tatuu\u2019", "Op social media wordt er voornamelijk jolig op gereageerd. \u201eAgenten wordt wel verzocht zelf \u2018tatuuu tatuuu\u2019 te roepen\u201d, schrijft iemand en een ander: \u201eZet er ook nog een stroboscoop bij dan vallen ze zeker op.\u201d En deze Twitteraar neemt het allemaal niet heel serieus. \u201eHet gaat hard met 2021. 1 April valt wel erg vroeg dit jaar!\u201d", "", "Wel toestemming gegeven maar niet getoond, herlaad de pagina. Twitter wordt niet geladen omdat je geen toestemming hebt gegeven. Klik hier om het aan te passen."], "authors": [], "keywords": ["politie", "van", "het", "zwaailichten", "voor", "en", "blauwe", "een", "wordt", "dit", "test", "toestemming", "op", "grap", "fiets", "niet"], "pubDate": "2021-01-05T15:15:15Z", "publicationId": "7c385e14-de2a-3447-b45a-fe7d316f7641"}