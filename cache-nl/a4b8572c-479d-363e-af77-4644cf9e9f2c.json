{"id": "a4b8572c-479d-363e-af77-4644cf9e9f2c", "title": "Sinds Isabel Allende een gevoel voor humor ontwikkelde, kijk ik uit naar haar boeken", "url": "https://volkskrant.nl/cultuur-media/sinds-isabel-allende-een-gevoel-voor-humor-ontwikkelde-kijk-ik-uit-naar-haar-boeken~b51bad83/", "summary": "Isabel Allende begon na de dood van haar dochter aan haar memoires.\nBeeld NurPhoto via Getty ImagesUitkijken naar een nieuw boek van Allende: dat had ik me tot een jaar of tien geleden niet kunnen voorstellen.\nAllende, die in 1982 debuteerde met een roman die op schaamteloze wijze schatplichtig was aan Honderd jaar eenzaamheid.\nAllende, die de ene na de andere roman schreef met weinig uitnodigende titels als Liefde en schaduw en In\u00e9s, vrouw van mijn hart.\nAllende, in wier boeken ik maar een paar bladzijden hoefde te lezen om bevestigd te zien wat ik al dacht: voorspelbaar, clich\u00e9matig.", "paragraphs": ["Isabel Allende begon na de dood van haar dochter aan haar memoires. Beeld NurPhoto via Getty Images", "Uitkijken naar een nieuw boek van Allende: dat had ik me tot een jaar of tien geleden niet kunnen voorstellen. Allende, die in 1982 debuteerde met een roman die op schaamteloze wijze schatplichtig was aan Honderd jaar eenzaamheid. Allende, die de mythische grandeur van Garc\u00eda M\u00e1rquez degradeerde tot een kitscherig magisch realisme en daarmee uitgroeide tot de bestverkopende schrijfster van de Spaanstalige wereld. Allende, die de ene na de andere roman schreef met weinig uitnodigende titels als Liefde en schaduw en In\u00e9s, vrouw van mijn hart. Allende, in wier boeken ik maar een paar bladzijden hoefde te lezen om bevestigd te zien wat ik al dacht: voorspelbaar, clich\u00e9matig.", "En toen verscheen in 2008 De som der dagen, dat na Paula (geschreven naar aanleiding van de dood van haar dochter) en Herinnering aan mijn Chili kan worden gezien als het derde deel van haar memoires. Meer uit plichtsbesef dan uit nieuwsgierigheid begon ik te lezen en tot mijn verbazing raakte ik steeds meer onder de indruk van het scherpe oog waarmee Allende haar leven in Californi\u00eb na de dood van Paula in kaart brengt, en van de superieure wijze waarop ze haar familie, haar vriendinnen en vooral ook zichzelf op de korrel neemt. Zelfs haar esoterische neigingen \u2013 een chronische stoorzender in haar werk \u2013 bleven niet buiten schot: Allende portretteert zichzelf in dit boek meer als een relishopper dan als een ware gelovige.", "Was De som der dagen een toevalstreffer? Nee, want het was opnieuw raak met Ripper (2014), een sterke misdaadroman maar vooral ook een volle, veelstemmige zedenschets van de multiculturele samenleving in en rond San Francisco. Ook de romans die daar in rap tempo op volgden (De Japanse minnaar, De winter voorbij, Bloemblad van zee) lieten zien dat de schrijfster (geboren in 1942) vitaler en scherper is dan ooit.", "Alle reden dus om uit te kijken naar Wat wij willen \u2013 Mijn leven als moeder, vrouw, feminist. De hoofdtitel drukt strijdbaarheid uit en doet vermoeden dat het om een pamflet gaat, maar de ondertitel suggereert dat Allende de collectieve zaak van het feminisme vanuit haar eigen achtergrond en ervaringen zal kleuren, analyseren en bepleiten. En dat is maar goed ook, want dan is de kans groot dat het serieuze onderwerp niet onder zijn eigen gewicht zal bezwijken maar in beweging wordt gehouden door de ironie en zelfspot waarmee Allende zo goed weg wist in De som der dagen.", "Spannend wordt het ook, want hoe verhoudt Allendes fundamentele kritiek op het patriarchaat zich eigenlijk tot haar idee\u00ebn over de liefde, die een tamelijk traditionele indruk maken? \u2018Ik heb\u2019, zo schreef ze in De som der dagen, \u2018in mijn boeken de romantische liefde beschreven, de liefde die zonder te beknibbelen alles geeft, want ik heb altijd geweten dat die bestond, hoewel ze misschien nooit binnen mijn bereik zou komen.\u2019 Ik hoop dat Allende in haar nieuwe boek ook deze kloof tussen overtuiging en ervaring onder de loep neemt. Als het even kan met zelfspot."], "authors": ["Maarten Steenmeijer"], "keywords": ["ik", "van", "sinds", "voor", "naar", "uit", "humor", "en", "een", "isabel", "ontwikkelde", "allende", "ook", "het", "haar", "dat", "kijk", "die"], "pubDate": "2021-01-01T14:00:28Z", "publicationId": "1a359314-37ee-33a8-8de7-301d3eb2ed28"}