{"id": "42e5e019-d34e-35a3-836d-b0550690b665", "title": "Boedapest is grootstedelijk en dorps tegelijk. Ontdek de stad aan de hand van deze tips", "url": "https://volkskrant.nl/de-gids/boedapest-is-grootstedelijk-en-dorps-tegelijk-ontdek-de-stad-aan-de-hand-van-deze-tips~b44101c2/", "summary": "\u2018Ik was meteen vol van het land.\nAlleen al om die po\u00ebtische, moeilijke taal.\u2019 Een paar jaar terug sloot hij zich aan bij een vriend die een groot deel van een verlaten gehucht had opgekocht, niet ver van Boedapest.\nHet treinstation Keleti, bijvoorbeeld, is een magnifiek bouwwerk, waar het naar olie en vroeger ruikt en ik graag een broodje eet.\nDe vaste collectie is leuk: oude drukpersen en interieurs en een handvol schilderijen uit begin vorige eeuw.\nGeniaal spul.\u2019A38, Pet\u0151fi h\u00eddZomeroase aan de Donau\u2018Een tip wat verder buiten het centrum is R\u00f3mai Part, in het noorden van de stad.", "paragraphs": ["Waar moet je wezen? Wat moet je zien? Fotograaf Martijn de Vries gidst ons buiten de gebaande paden in de stad waar hij sinds vorig jaar in de buurt woont.", "Fotograaf Martijn de Vries (49) komt al sinds 2004 in Hongarije. \u2018Ik was meteen vol van het land. Alleen al om die po\u00ebtische, moeilijke taal.\u2019 Een paar jaar terug sloot hij zich aan bij een vriend die een groot deel van een verlaten gehucht had opgekocht, niet ver van Boedapest. Er was niets, geen stromend water, geen elektriciteit, wel rust en heuvels.", "Vorig jaar is Martijn met zijn vrouw permanent naar Bedepuszta verhuisd. \u2018We zijn ons huis langzaam aan het opknappen\u2019, zegt hij. \u2018Er zijn nu \u00advakantiehuizen in het dorp, er komen kunstenaars de heuvel afrijden en in de zomer wordt hier festival The Great Yonder gehouden. We komen ongeveer om de week in Boedapest, waar veel vrienden wonen. Boedapest is grootstedelijk en dorps tegelijk. Er zijn nog \u00adwinkels met ambachtelijke producten, zoals \u00admeubels. Het lijkt soms niet zo, maar het is ook een liberale stad, die ongelooflijk is schoongepoetst en \u00adgerestaureerd de afgelopen post\u00adcommunistische decennia.\u2019", "Badcultuur", "Martijn de Vries: \u2018De badcultuur van Boedapest is beroemd. Het bekendste en grootste badhuis is het Sz\u00e9ch\u00e9nyi, maar Rudas, een betoverend, oud Turks badhuis uit 1550, heeft de lekkerste sauna\u2019s en stoombaden. In het weekend is Rudas voor mannen \u00e9n vrouwen, doordeweeks behalve dinsdag alleen voor mannen. Het badhuis is prachtig gelegen tegen de Gell\u00e9rtheuvel, aan de Donau.\u2019", "Rudas gy\u00f3gyf\u00fcrd\u0151, D\u00f6brentei t\u00e9r 9", "Grandeur en vergane glorie", "\u2018Boedapest is in de 19de eeuw in razend tempo uitgegroeid tot moderne grootstad, die grandeur zie je al wandelend nog overal. Het treinstation Keleti, bijvoorbeeld, is een magnifiek bouwwerk, waar het naar olie en vroeger ruikt en ik graag een broodje eet. Hongarije is een fijn treinland, op het platteland geeft de conducteur van de boemeltrein iedereen nog een hand.", "Beeld Luis Mendo", "\u2018Tegenover de grandeur staat in Boedapest de vergane glorie. Net zo mooi. Een perfecte plek om de rafelranden van de stad te zien, is de \u00dajpesti vas\u00fatibrug, een spoorbrug over de Donau, waar het uitzicht over de rivier en de stad geweldig is. Doet me denken aan de Oostelijke Eilanden in Amsterdam in de jaren negentig.\u2019", "De straat en de bammetjes", "\u2018De niet te missen Andr\u00e1ssy-boulevard, met de Gucci-winkels, kapitale villa\u2019s en sierlijke acacia\u2019s, geeft een mooi beeld van de stormachtige ontwikkeling die Boedapest doormaakte eind 19de eeuw. Andr\u00e1ssy loopt kilometers door tot het Heldenplein. Een paar jaar terug maakte ik met de toenmalige Nederlandse ambassadeur in Hongarije, Gajus Scheltema, een fotoboek over deze straat en kwam op waanzinnige plekken achter gevels en deuren. Om de hoek bij Andr\u00e1ssy zit Duran. Dat is mijn favoriete restaurant met schattige, kleine sandwiches in de etalage, bammetjes om mee te nemen of in een kantine-achtige setting te nuttigen. Doblo zit daar ook vlakbij, onder de bakstenen gewelven drink je waanzinnige wijnen uit Hongarije. Eigenaar David weet alles van wijnen en kaasplanken, en programmeert er ook muziek.\u2019", "Duran, Bajcsy-Zsilinszky \u00fat 7 Doblo, Dob utca 20", "Pastramibroodjes", "\u2018\u00c9leszto is een topplek voor bier en ik heb er het beste pastramibroodje ooit gegeten. Vooral buiten de wintermaanden is het hier goed toeven, als er veel buiten gebeurt. \u00c9leszto heeft nog de sfeer van de legendarische ru\u00efnebars, rommelige bars op verwaarloosde plaatsen.\u2019", "\u00c9leszto, T\u0171zolto \u00fa 22", "Wonderlijk museum", "\u2018Op een heuvel in stadsdeel Buda ligt dit wonderlijke en onbekende museum, gehuisvest in een voormalig klooster en kerk. De vaste collectie is leuk: oude drukpersen en interieurs en een handvol schilderijen uit begin vorige eeuw. Maar de losse tentoonstellingen in de opgeknapte ru\u00efnetoren van de kerk, zijn altijd super.\u2019", "Kiscelli Museum, Kiscelli utca 108", "Voormalig vrachtschip met straffe cocktails", "\u2018A38 is een cultureel centrum, concertzaal en restaurant in een voormalig Oekra\u00efens vrachtschip op de Donau. Eerst goed dineren en dan dansen. Probeer er eens de Massive Attack, een sterke cocktail die in de fik wordt gestoken, waarna je de inhoud met een rietje wegslurpt. Geniaal spul.\u2019", "A38, Pet\u0151fi h\u00edd", "Zomeroase aan de Donau", "\u2018Een tip wat verder buiten het centrum is R\u00f3mai Part, in het noorden van de stad. Er rijdt een metro naar de stranden aan de Budakant van de Donau. Dit is een oase van rust in de zomermaanden. Sfeervolle barretjes, goeie cocktails en lekker eten aan de brede rivier.\u2019"], "authors": ["Mirjam Bosgraaf"], "keywords": ["aan", "van", "boedapest", "deze", "hand", "tips", "het", "met", "die", "zijn", "dorps", "stad", "tegelijk", "een", "en", "grootstedelijk", "ontdek", "er"], "pubDate": "2020-03-13T15:00:09+01:00", "publicationId": "1a359314-37ee-33a8-8de7-301d3eb2ed28"}