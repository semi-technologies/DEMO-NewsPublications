{"id": "1a0356c1-6b5c-35d8-ad9c-2ff0caea9798", "title": "Biden kiest voor ervaring en gematigdheid met eerste keuzes voor kabinet", "url": "https://www.ewmagazine.nl/buitenland/achtergrond/2020/11/biden-kiest-voor-ervaring-en-gematigdheid-met-eerste-keuzes-voor-kabinet-790661/", "summary": "Vlak voor Thanksgiving maakte Joe Biden de eerste leden van zijn kabinetsploeg bekend.\nDe arbeidseconoom staat bekend als aanhanger van keynesiaans beleid en is een voorstander van een overheid die investeert in zaken als infrastructuur.\nMinister van Binnenlandse Veiligheid \u2013 Alejandro Mayorkas (61)Mayorkas zou de eerste latino zijn die het ministerie leidt dat verantwoordelijk is voor het uitvoeren van het Amerikaanse immigratiebeleid.\nMet de benoeming van een speciale klimaatgezant hoopt Biden steun te winnen bij de progressieve vleugel van zijn partij.\nDie zijn teleurgesteld dat Biden vooral gematigde Democraten uitzoekt voor de ministersposten.", "paragraphs": ["Vlak voor Thanksgiving maakte Joe Biden de eerste leden van zijn kabinetsploeg bekend. Biden kiest voor gematigde Democraten, met wie hij al vaker heeft gewerkt. Een overzicht van die vier meest in het oog springende kandidaten, want de Amerikaanse Senaat moet ze nog wel goedkeuren.", "1. Minister van Financi\u00ebn \u2013 Janet Yellen (74)", "Een unicum: Janet Yellen kan de eerste vrouw worden op deze positie. De arbeidseconoom staat bekend als aanhanger van keynesiaans beleid en is een voorstander van een overheid die investeert in zaken als infrastructuur. Ze stond van 2014 tot 2018 aan het hoofd van de Federal Reserve, de Amerikaanse centrale bank. Trump had kritiek op Yellen en gunde haar geen tweede termijn.", "Nu de Amerikaanse economie door de coronacrisis in het slop zit, zal Yellen de weg naar boven moeten vinden. Zij zal met het Congres onderhandelen over nieuwe steunpakketten voor bedrijven en burgers in nood.", "Ook moet Yellen de belastingen voor Amerikaanse veelverdieners gaan verhogen. Biden beloofde als presidentskandidaat dat de belastingen zullen stijgen voor Amerikanen die per jaar meer dan 336.000 euro verdienen. Wie onder die grens zit, hoeft niet te vrezen, zei Biden tijdens zijn campagne.", "2. Minister van Buitenlandse Zaken \u2013 Antony Blinken (58)", "Joe Biden kent Antony Blinken al twintig jaar, vanaf het moment dat die advies gaf over buitenlandbeleid. Blinken wordt nu een van de zichtbaarste ministers. Hij groeide op in Frankrijk en spreekt dus vloeiend Frans. Zijn stiefvader overleefde de Holocaust, tijdens zijn presentatie vertelde Blinken dat zijn Joodse familie Amerika altijd als \u2018beste en laatste hoop op aarde\u2019 heeft gezien.", "Luister ook de podcast:", "Hij is een pragmatist met een diepgeworteld geloof in een grote rol voor Amerika in de wereld. Meestal was hij het eens met president Barack Obama en vicepresident Biden, maar niet wat betreft Syri\u00eb: hij had daar militair willen ingrijpen. Obama zei een lijn in het zand te trekken, maar deed dat nooit. Blinken ligt goed bij de Republikeinen en zou niet al te veel weerstand in de Senaat hoeven te verwachten.", "3. Minister van Binnenlandse Veiligheid \u2013 Alejandro Mayorkas (61)", "Mayorkas zou de eerste latino zijn die het ministerie leidt dat verantwoordelijk is voor het uitvoeren van het Amerikaanse immigratiebeleid. Hij was tussen 2013 en 2016 al onderminister van ditzelfde ministerie. Zijn ouders zijn Joods. Zijn vader werd geboren in Cuba, zijn moeder in Roemeni\u00eb. Toen Mayorkas \u00e9\u00e9n jaar oud was, verhuisde het gezin als politiek vluchtelingen naar Amerika.", "Het departement stond onder president Donald Trump volop in de aandacht. Het moest de muur langs de grens met Mexico bouwen die Trump had beloofd tijdens zijn campagne in 2016 en het is verantwoordelijk voor het uitzetten van illegale immigranten. Ook kwam het ministerie negatief in het nieuws toen kinderen van hun ouders werden gescheiden nadat zij illegaal Amerika binnen waren gekomen. Of Mayorkas wordt goedgekeurd in de Senaat is onzeker: in 2013 stemden alle Republikeinen tegen hem.", "4. Klimaatgezant \u2013 John Kerry (76)", "Verrassend: een politiek zwaargewicht \u2013 voormalig Senator, minister van Buitenlandse Zaken (2013-2017) en in 2004 de Democratische presidentskandidaat \u2013 gaat aandacht vragen voor klimaatverandering. Het is afwachten hoeveel macht Kerry in deze rol zal hebben, want de nieuwe functie is speciaal voor hem gemaakt.", "Een voordeel voor Kerry is dat zijn functie valt onder de Nationale Veiligheidsraad. Daarom hoeft hij niet te worden goedgekeurd door de Senaat. Met de benoeming van een speciale klimaatgezant hoopt Biden steun te winnen bij de progressieve vleugel van zijn partij. Die zijn teleurgesteld dat Biden vooral gematigde Democraten uitzoekt voor de ministersposten."], "authors": [], "keywords": ["eerste", "biden", "gematigdheid", "kiest", "van", "het", "met", "zijn", "die", "keuzes", "ervaring", "een", "en", "dat", "kabinet", "te", "voor"], "pubDate": "2020-11-26T15:40:22+00:00", "publicationId": "092941c0-de6d-3237-8658-2bffe5811195"}