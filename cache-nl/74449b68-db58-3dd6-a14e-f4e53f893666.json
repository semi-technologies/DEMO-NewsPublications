{"id": "74449b68-db58-3dd6-a14e-f4e53f893666", "title": "Huurverhoging volkstuinen voorlopig van de baan", "url": "https://www.parool.nl/nieuws/huurverhoging-volkstuinen-voorlopig-van-de-baan~b7601f11/", "summary": "Beeld Ruud van ZwetNa heftige protesten van volkstuinders heeft wethouder \u00adMarieke van Doorninck (Ruimtelijke Ordening) haar plannen voor de toekomst van de zesduizend volkstuinen in Amsterdam in de ijskast gezet.\nDe tuinders waren de stuipen op het lijf gejaagd met een huurverhoging die in sommige gevallen kon uitdraaien op een verachtvoudiging.\nVolgens Eric van der Putte van de Bond van Volkstuinders, opsteller van het plan Een beter alternatief, moet er meer verantwoordelijkheid blijven bij de tuinders zelf: \u201cIk vond de wethouder heel dirigistisch: de gemeente regelt het allemaal wel.\nGa uit van agrarisch land met een opbouw, niet van grond die iets moet opbrengen.\nGisteren was dramatisch voor Van Doorninck, maar we zijn er nog niet.\u201d", "paragraphs": ["Beeld Ruud van Zwet", "Na heftige protesten van volkstuinders heeft wethouder \u00adMarieke van Doorninck (Ruimtelijke Ordening) haar plannen voor de toekomst van de zesduizend volkstuinen in Amsterdam in de ijskast gezet. Ze gaat nu eerst met de volkstuin\u00adcomplexen in gesprek over een alternatief plan dat zij hebben gemaakt.", "In het voorjaar moet blijken hoe het verder gaat, heeft Van Doorninck maandagmiddag afgesproken met de complexen. Daarmee besloot ze op het laatste nippertje tot \u2018een pas op de plaats\u2019 voor de plannen die deze maand in de gemeenteraad behandeld zouden worden. Twee weken van protesten hadden indruk gemaakt. \u201cAls 25.000 mensen hun handtekening zetten, dan is er iets mis,\u201d zegt een woordvoerder van de wethouder.", "Doof voor alternatieven", "De woede van de volkstuinders was de laatste dagen hoog opgelopen, omdat de wethouder doof leek voor alternatieven. Dat was funest voor het beeld van haar partij GroenLinks, die tot het stadsbestuur was toegetreden met de belofte meer ruimte te geven aan idee\u00ebn van onderop.", "De volkstuinders kregen maandag zelfs excuses van de wethouder omdat de plannen hen hadden overvallen. De tuinders waren de stuipen op het lijf gejaagd met een huurverhoging die in sommige gevallen kon uitdraaien op een verachtvoudiging. Dat was het geval bij de zogeheten nutstuinen \u2013 de moestuintjes met de laagste huren, waarop je niet mag blijven slapen. \u201cHet laatste wat wij willen is arme tuinders naar de uitgang jagen,\u201d zegt de woordvoerder.", "Volgens Eric van der Putte van de Bond van Volkstuinders, opsteller van het plan Een beter alternatief, moet er meer verantwoordelijkheid blijven bij de tuinders zelf: \u201cIk vond de wethouder heel dirigistisch: de gemeente regelt het allemaal wel. Ondertussen rijzen de huren de pan uit. Ik ben blij dat ze op dit moment haar plan heeft teruggetrokken. Nu kunnen we in \u00adgesprek over hoe je dit beter zou kunnen doen.\u201d", "Huurverhoging \u2018onontkoombaar\u2019", "In een eigen plan stellen de volkstuincomplexen voor een groter deel van het onderhoud zelf voor hun rekening te nemen. Daarmee kan de huurverhoging mogelijk lager uitvallen, redeneert de wethouder. Tegelijk noemt ze een huurverhoging \u2018onontkoombaar\u2019, vooral omdat de riolering dringend moet worden aangepakt, met alle bijbehorende kosten. Verder moet blijken of met het alternatieve plan ook wordt bereikt dat meer volkstuinparken toegankelijk worden voor \u00e1lle Amsterdammers, zoals de wethouder wil bereiken.", "De Partij voor de Dieren reageert verheugd: \u201cHet nieuwe volkstuinenbeleid riep terecht veel commotie op. Het zat naast de exorbitante huurprijs vol zorgelijke plannen zoals geasfalteerde fietspaden. Ook van de participatie en inspraak van tuinders was niks terug te vinden,\u201d zegt raadslid Jennifer Bloemberg-Issa. \u201cIk verwacht een nieuw plan van de wethouder dat gedragen wordt door de volkstuinders. \u201d", "Marije van Mierlo was bij het overleg met de wethouder aanwezig namens de onafhankelijke volkstuinverenigingen. Volgens haar is twee maanden veel te kort om te komen tot een doortimmerd beleid. \u201cDit is niet een kwestie van even met wat cijfertjes schuiven. Het staat vol onnodige regeltjes, over de hoogte van de hagen bijvoorbeeld.\u201d", "Gerard van Middelaar, die namens moestuincomplex Amstelhof de huurverhoging op de agenda zette, zegt dat de wethouder anders moet kijken naar volkstuinen. \u201cVolkstuinen zijn vrijwel altijd door de tuinders zelf ontwikkeld, daar heeft de gemeente niets aan gedaan. Ga uit van agrarisch land met een opbouw, niet van grond die iets moet opbrengen. Gisteren was dramatisch voor Van Doorninck, maar we zijn er nog niet.\u201d"], "authors": ["Marc Kruyswijk En Bart Van Zoelen"], "keywords": ["volkstuinen", "van", "wethouder", "het", "voorlopig", "op", "huurverhoging", "met", "plan", "baan", "een", "moet", "dat", "voor"], "pubDate": "2020-12-08T08:45:00+01:00", "publicationId": "a3002aeb-6d5a-3894-adcb-0212effbc567"}