{"id": "c9b65a4b-b64f-34cd-8890-71a03b36d63b", "title": "Tekenaar Erik Kriek herkent de rampspoed en de mis\u00e8re bij zijn muzikale helden", "url": "https://volkskrant.nl/mensen/tekenaar-erik-kriek-herkent-de-rampspoed-en-de-misere-bij-zijn-muzikale-helden~b9a450b3/", "summary": "Maar twee jaar geleden verdween Kriek (54) van dat bescheiden, huiselijke podium in de Ierse pub.\nZijn werkzame leven en al zijn muzikale hobbyprojecten gingen op de schop en Kriek moest revalideren.\nEn ik heb mijn levensstijl drastisch gewijzigd, ik rook niet meer, ik drink niet meer en ik beweeg veel.\u2019 Maar hij is nog wel gehavend.\nNiet meer steeds zeggen dat je een herseninfarct hebt gehad, dat weten we nou wel.\nEen korte rekensom leerde Kriek: \u2018Als ik er nu nog dertig bij maak, dan heb ik een boek.\u2019Kriek selecteerde zijn artiesten uiteraard naar zijn eigen voorkeuren.", "paragraphs": ["Tekenaar Erik Kriek kan zo fijn zijn helden uit de country en bluegrassmuziek portretteren. Die tekeningen zitten ramvol rampspoed en mis\u00e8re. Maar zelf kan hij er inmiddels ook van meepraten. \u2018Je moet wel met \u00ed\u00e9ts komen, Kriek\u2019, zeiden vrienden. \u2018Dat herseninfarct kennen we nu wel.\u2019", "Hij is gelauwerd als groot stripmaker en illustrator, maar de liefhebbers van de wat meer gerijpte muziekgenres kenden Erik Kriek toch ook als musicus. Als zanger van antieke folk- en bluegrassliedjes, bijvoorbeeld in het Amsterdamse caf\u00e9 Mulligans. Als gitarist bovendien, en bekwaam banjospeler \u00e9n drummer.", "Maar twee jaar geleden verdween Kriek (54) van dat bescheiden, huiselijke podium in de Ierse pub. De tekenaar werd getroffen door een herseninfarct \u2013 hij vertelde er al over in de Volkskrant \u2013 net na het verschijnen van zijn graphic novel De Balling (2019). Zijn werkzame leven en al zijn muzikale hobbyprojecten gingen op de schop en Kriek moest revalideren.", "Het herstel verloopt aardig, zegt hij als we hem opzoeken in zijn Amsterdamse atelier, pal naast Artis. \u2018Ik heb mazzel gehad. En ik heb mijn levensstijl drastisch gewijzigd, ik rook niet meer, ik drink niet meer en ik beweeg veel.\u2019 Maar hij is nog wel gehavend. \u2018Ik loop wat moeilijk en kan mijn linkerhand niet goed gebruiken. Gitaarspelen en drummen lukt niet meer zo, dus ik ben maar overgestapt op de banjo. Daarvoor is de vingerzetting minder ingewikkeld. Je hebt soms maar \u00e9\u00e9n vingertje nodig.\u2019", "De muziek zette Kriek terug op de rails. De afgelopen jaren werkte hij in betrekkelijke rust aan zijn boek Creek Country, een verzameling portretten van door Kriek bewonderde musici uit alweer die country en de bluegrass. Een mooi project om zijn draai weer bij te vinden, zegt hij. \u2018Door mijn beroerte kwam ik na de revalidatie in een heel ander werkritme terecht. Korte deadlines voor illustraties kon ik niet meer verdragen. Ik had te weinig energie. Veel te snel moe, en daar moet ik volgens de artsen mee leren leven. Ze weten ook niet precies hoe het kan dat mensen na een beroerte zo vermoeid raken, ze kunnen je niet helpen. Ja, je krijgt zo\u2019n folder mee met een foto met elkaar omhelzende bejaarden en teksten als \u2018samen verder\u2019. Maar ja, ik ben 54, wat moet ik met zo\u2019n folder?\u2019", "Kriek leerde omgaan met zijn afgenomen fanatisme. Hij deed dat bijvoorbeeld door prachtige, bedachtzame portretten te tekenen van oude en soms niet zo wijze country-vertolkers. \u2018Collega\u2019s en vrienden zeiden: je moet met \u00ed\u00e9ts komen, Kriek. Niet meer steeds zeggen dat je een herseninfarct hebt gehad, dat weten we nou wel. Laat maar zien dat je nog bestaat. Anders zou ik zo\u2019n tekenaar worden die voor altijd in de boekenkast zou worden geschoven. Ik vond dat goede adviezen.\u2019", "En hij dacht aan de portretten die hij de afgelopen jaren, \u00e9\u00e9n voor \u00e9\u00e9n, had gemaakt voor het stripblad Zone 5300. \u2018Die serie was ik lang geleden begonnen, een beetje ge\u00efnspireerd door de tekeningen van artiesten die Peter Pontiac (de grote Nederlandse undergroundtekenaar die overleed in 2015, red.) had gemaakt voor het blad Muziek Expres.\u2019 Voor het driemaandelijks verschijnende Zone 5300 had hij inmiddels twintig portretten gemaakt. Een korte rekensom leerde Kriek: \u2018Als ik er nu nog dertig bij maak, dan heb ik een boek.\u2019", "Kriek selecteerde zijn artiesten uiteraard naar zijn eigen voorkeuren. En de liedjes die hij in zijn hart had gesloten. \u2018Ik had ooit dankzij de soundtrack van de film Deliverance de bluegrass ontdekt. Een vriend van me had die plaat, vol instrumentale banjo-tracks. Toen ik hem voor het eerst hoorde dacht ik: wow, w\u00e1t een instrument is dat.\u2019 Hij leerde de Ierse band The Pogues kennen en rolde de folk in, ook als zanger van een eigen bandje. Maar net als de Ierse en Britse folkmuziek stak uiteindelijk ook de smaak van Kriek de oceaan over. \u2018De folkmuziek kwam door de emigratie natuurlijk terecht in de Amerikaanse Appalachen en werd bluegrass en country. En daar ging toch steeds meer mijn voorkeur naar uit.\u2019", "Kriek ging op zoek naar foto\u2019s van zijn helden, uit een ver of juist wat recenter verleden. \u2018Ook dat was een kwestie van persoonlijke voorkeur\u2019, zegt hij. \u2018Ik hou bijvoorbeeld zielsveel van de vroege Johnny Cash, in zijn rockabilly-periode. Ook al had hij in zijn latere fase een mooie kop.\u2019 Kriek tekende Cash op basis van oude foto\u2019s als een ongenaakbare rocker-in-het-zwart, met een kille, starende blik in de ogen. Maar als je wat beter naar het portret kijkt, zie je dat Cash tussen twee spoorrails staat en dat achter hem een trein aan komt denderen. \u2018Ja, ik vond het toen ik net begon met die countryportretten mooi om veel symboliek en betekenis in de tekeningen te stoppen.\u2019 Bij Cash, die zijn leven lang het noodlot tartte, ontkom je daar ook niet aan. Zeker niet als je bij het tekenen het nummer Folsom Prison Blues opzet: \u2018I hear the train a-comin\u2019, it\u2019s rollin\u2019 around the bend.\u2019", "Beeld Erik Kriek", "Ook de portretten van Dolly Parton en Hank Williams zitten vol veelbetekenende details. Parton zit met een banjo om de schouder op een schommel in een idyllisch tuinlandschap, tussen kitscherige hertjes, vogels en vlinders. Maar achter een boom staat een sluwe vos die loert naar een onschuldig wit konijn \u2013 ook bij Dolly Parton zit het ongeluk in een klein hoekje. En op Hank Williams liet Kriek zijn volle tekenkracht los. \u2018Die auto achter hem is een blauwe Cadillac, waarin hij in 1952 overleed. Naast hem staat de jankende hond uit het nummer Howlin\u2019 at the Moon.\u2019 En dan valt het oog nog op vele lege drankflessen en peuken op de grond, en een verkeersbord met de tekst Highway of Sorrow. Op de achtergrond hoor je bijna vanzelf Williams\u2019 liedje Lost Highway, en de voorspellende zinnen die de getroebleerde en alcoholverslaafde zanger op 29-jarige leeftijd ook daadwerkelijk de dood in dreven: \u2018Now boys, don\u2019t start your ramblin\u2019 round, on this road of sin or you\u2019re sorrow bound.\u2019", "Beeld Erik Kriek", "De korte levensverhalen naast de tekeningen, geschreven door Kriek zelf, zitten ramvol leed, dood en mis\u00e8re. \u2018Als je diep in de geschiedenis van al die country-artiesten duikt, ontdek je dat zij hun muziek vaak \u00e9cht leefden. Veel levens eindigden in grote drama\u2019s, in alcohol en pillen. Als je in Amerika maar beroemd genoeg bent, dan worden de drugs je vanzelf voorgeschreven door een dokter, ongelooflijk eigenlijk. Maar die romantiek, of noem het valse romantiek, bij al die ellende vind ik prachtig.\u2019", "Kriek tekende ook The Louvin Brothers, die in de jaren vijftig en zestig van de vorige eeuw groot waren in de stichtelijke country. \u2018Die jongens zongen mierzoete liedjes over de Here. Terwijl ze een ongelooflijk kloteleven hadden, vol wapens, drank en moord. Die Ira Louvin, de oudste van de twee broers, dat was echt een enorme badass.\u2019 Krieks gortdroge tekst naast het portret vertelt het hele van tranen doortrokken verhaal: \u2018Zijn derde echtgenote schoot hem vier keer in de borst en twee keer in de hand nadat hij haar had geprobeerd te wurgen met een telefoonsnoer.\u2019", "Beeld Erik Kriek", "Veel artiesten tekende Kriek zonder goedgevulde achtergronden en betekenisvolle details. Een onderzoekende tekening van het gegroefde gezicht van een hoogbejaarde Willie Nelson spreekt boekdelen, je kijkt recht in de ziel van de zanger. \u2018Ik vind zijn recente, breekbare werk zo mooi. En hij heeft als oude man zo\u2019n gave kop. Ja, dat portret is wel echt goed gelukt, geloof ik. Misschien wel de beste tekening.\u2019", "Beeld Erik Kriek", "Soms is het beter niet te veel uit te leggen, zegt Kriek. \u2018Mijn vrouw en zoon wijzen mij vaak terecht als ik werk laat zien of een verhaal begin te vertellen. De Krikipedia is weer aan het woord, zeggen ze dan. Ik vind het mooi om voor mijn verhalen in de geschiedenis te duiken. Dat deed ik ook voor mijn grafische roman De Balling, over de Vikingen op IJsland. Maar je moet alle kennis vervolgens niet in je werk stoppen, want de lezer ervaart dat als extra gewicht. Je moet je personages nooit een geschiedenislesje laten vertellen of dingen expliciet laten uitleggen. Zoals je dat ziet in Nederlands drama op tv, verschrikkelijk vind ik dat. Je kent het wel: je ziet twee agenten in een auto zitten, en de ene zegt tegen de ander: \u2018Denk je echt dat hij het gedaan heeft?\u2019 Ze leggen het verhaaltje uit, maar zo praten mensen natuurlijk niet met elkaar. En het hoeft helemaal niet: als je film goed gemaakt is, dan begrijpt de kijker de spanning wel.\u2019", "Dat geldt ook voor de strips van Kriek en zijn muzikale portretten. \u2018Ik hou zo ontzettend van country, bluegrass en folk omdat in veel liedjes in een paar zinnen een complete tragedie wordt geschetst. Het is niet cryptisch maar heel duidelijk, en soms heerlijk melodramatisch. Dat probeer ik in mijn werk ook te bereiken. Eerst doe je onderzoek en verzamel je materiaal. Dan ga je schetsen, en vervolgens begin je met weghalen. Tot de essentie overblijft, die toch genoeg is om het verhaal te vertellen.\u2019", "Die klare lijn ziet Kriek dus ook in zijn geliefde country, en bijvoorbeeld in een van de mooiste liedjes die hij kent: A Good Year for the Roses, uitgevoerd door George Jones in 1970. \u2018De tekst is zo goed geschreven. In een paar prachtige zinnen wordt een liefdesdrama verteld. De rozen moeten nog worden gesnoeid. En het gras mag wel eens worden gemaaid. Laten we het alsjeblieft over andere dingen hebben, en niet over het feit dat jij me gaat verlaten. Ik vind dat echt schitterend.\u2019"], "authors": ["Robert Van Gijssel"], "keywords": ["mis\u00e8re", "van", "rampspoed", "het", "herkent", "helden", "zijn", "die", "ik", "hij", "kriek", "erik", "een", "en", "je", "dat", "tekenaar", "muzikale"], "pubDate": "2020-12-03T15:00:23+01:00", "publicationId": "1a359314-37ee-33a8-8de7-301d3eb2ed28"}