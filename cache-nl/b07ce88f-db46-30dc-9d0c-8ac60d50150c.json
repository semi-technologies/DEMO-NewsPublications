{"id": "b07ce88f-db46-30dc-9d0c-8ac60d50150c", "title": "Pass\u00e9 Parijs: deze Franse steden zijn verrassender", "url": "https://volkskrant.nl/de-gids/passe-parijs-deze-franse-steden-zijn-verrassender~bbbabaf8/", "summary": "In deze eerste aflevering: drie alternatieven voor Parijs (klimaatbonus: deze steden zijn allemaal makkelijk met de trein te bereiken).\nLevendig, vol jongeren, en er is van alles te beleven.\u2019 Hier en daar klinkt een gitaar en de tonen van een accordeon.\nDat kan fel zijn en contrastrijk, maar er zit ook altijd iets vriendelijks in, vooral aan het eind van de dag.\nDe Franse rol in de verovering van het luchtruim krijgt alle aandacht.\nEen oud kazernecomplex dat in een rafelige eco-vrijplaats is veranderd, met een groot biorestaurant, een moestuin, een koffietent met de beste koffie van Bordeaux, een bierbrouwerij en kunstenaarsateliers.", "paragraphs": ["De keerzijde van massatoerisme wordt steeds duidelijker: de lokale bevolking gaat eronder gebukt, en jij krijgt de selfiestick van de buurman in je oog. Met onze verrassende stedentrip-tips vermijd je de massa. In deze eerste aflevering: drie alternatieven voor Parijs (klimaatbonus: deze steden zijn allemaal makkelijk met de trein te bereiken).", "Lyon", "Lyon. Beeld Colourbox", "Over Lyon", "\u2018Lyon heeft veel weg van Parijs, maar is netter, overzichtelijker en meer bourgeois. Het valt me altijd op hoe gesoigneerd de Lyonnais flaneren. Perfect in het pak, matchende kleuren en stofjes. Het is meer dan alleen een doorgangsroute naar het zuiden\u2019, zegt Helen Albada (47), die al zeven jaar in de stad woont. \u2018Ik was verbaasd hoe mooi Lyon is, alleen al door de twee rivieren, de Rh\u00f4ne en de Sa\u00f4ne, die hier samenstromen.\u2019", "Wat kun je doen in Lyon?", "In Lyon kun je de heuvel op en de witte bruidstaartbasiliek, de Notre-Dame de Fourvi\u00e8re, bezoeken, of de twee Romeinse amfitheaters, waar in de zomer, tijdens het festival Les Nuits de Fourvi\u00e8re, concerten en voorstellingen zijn. \u2018Magisch, als iedereen bij elkaar zit in zo\u2019n tweeduizend jaar oud theater. Kussentje en wijn meenemen.\u2019 Lees hier alle insider-tips van Helen.", "Toulouse", "Toulouse Beeld Colourbox", "Over Toulouse:", "Toulouse is aangenaam, met een fijn, zuidelijk klimaat en blauwe luchten, en heeft eeuwenoude wijken die nog niet zijn gegentrificeerd. \u2018Toulouse is net als Parijs. Levendig, vol jongeren, en er is van alles te beleven.\u2019 Hier en daar klinkt een gitaar en de tonen van een accordeon. Een kruidige geur ontsnapt aan de dunne, zelfgerolde sigaretten. Lees hier de reportage over Toulouse.", "Pauline Michgelsen woont sinds zes jaar in Toulouse. \u2018Voor mij is Toulouse de stad van het licht. Dat kan fel zijn en contrastrijk, maar er zit ook altijd iets vriendelijks in, vooral aan het eind van de dag. Dan valt het zonlicht zo zacht over de oranjeroze huizen. Toulouse wordt de roze stad genoemd, maar ik vind de huizen en gebouwen eerder oranje.\u2019", "Wat kun je doen in Toulouse?", "\u2018Er is veel water in Toulouse. Het Canal du Midi met zijn sluisjes, bomen en fietspaden is leuk om langs te fietsen. Dan is er ook nog het kleine Canal de Brienne. Dat is weer leuk om langs te wandelen. Dan kronkelt ook de Garonne nog door Toulouse. Dat is meer een rivier om aan te zitten, vind ik, om muziek te maken of een biertje te drinken in het gras.\u2019 Lees meer insidertips voor Toulouse.", "Of ga naar het luchtvaartmuseum Mus\u00e9e Aeroscopia, naast de luchthaven van Toulouse. In het hangar-achtige complex is een expositie opgesteld van toestellen uit de militaire en de burgerluchtvaart. De Franse rol in de verovering van het luchtruim krijgt alle aandacht. Vanaf het museum is het ook mogelijk een fabrieksbezoek te brengen aan buurman Airbus.", "Bordeaux", "Bordeaux Beeld Hollandse Hoogte", "Over Bordeaux", "Bordeaux is een hippe regiometropool waar jonge werkenden die Parijs zijn ontvlucht rust, groen en vriendelijkheid vinden. In de vorige eeuw werd de stad nog La Belle Endormie genoemd, de schone slaapster. Een ooit rijke havenstad die was ingedut, verarmd en vervuild. Maar in krap twee decennia veranderde Bordeaux in een hippe, chique stad met hervonden zelfvertrouwen. Nu is Bordeaux een soort Parijs op menselijke schaal.", "\u2018Het slaperige is er helemaal vanaf. De TGV stopt hier sinds 2017, de stad werd autoluw, kades zijn aangepakt. Er kwam van alles nieuw, een hardloopboulevard, een skatepark, tango op de kade, terrassen, hippe initiatieven, nieuwe architectuur\u2019, zegt Caroline d\u2019Hollosy (53), die samen met partner Ilja Gort op het Franse ch\u00e2teau La Tulipe, net boven Bordeaux, woont.", "Wat kun je doen in Bordeaux?", "\u2018Van oudsher is de linkeroever van de Garonne de rijke kant, maar de rechteroever is aan een inhaalslag bezig en daar ligt het gave Darwin. Een oud kazernecomplex dat in een rafelige eco-vrijplaats is veranderd, met een groot biorestaurant, een moestuin, een koffietent met de beste koffie van Bordeaux, een bierbrouwerij en kunstenaarsateliers. Let op de gigantische gorilla bij de ingang.\u2019 Lees hier meer insidertips van d\u2019Hollosy.", "Of ga wandelen rondom Bordeaux en verblijf in een van de sympathieke designhutjes, zoals een enorm softijsje dat drijft op een meer, een familie grote uilen die je aanstaren, een gevallen ster op een open plek in het bos. De hutjes kom je tegen langs wandelroute Boucle Vert (160 km).", "Lezen over Frankrijk: een goede roman is de beste gids", "\u2018Een goede roman \u2212 die zich afspeelt op een gedefinieerde locatie \u2212 kan een rijker, gelaagder beeld van een gebied en het karakter van zijn inwoners geven dan welke andere bron ook\u2019, zegt Jet Steinz. Met de Volkskrant-tool Lezen op locatie kun je makkelijk vinden welke boeken er over jouw reisbestemming gaan.", "Een voorbeeld van de Lezen op locatie-tool van de Franse regio. Bekijk hier de tool.", "Lezen op locatie Beeld De Volkskrant", "Stedentrip: waar je w\u00e9l moet zijn", "Een stedentrip vereist research, wil je niet in een Hard Rock Caf\u00e9 terechtkomen. Maar waar moet je dan w\u00e9l zijn? De Volkskrant verzamelt tips van stadsbewoners en bekenden, zodat jij de bijzonderste plekken kunt vinden. Van Rotterdam tot Teheran, bekijk originele stedentrips op onze stedentrips-pagina."], "authors": ["Heleen Van Lier"], "keywords": ["van", "die", "een", "en", "parijs", "te", "zijn", "deze", "franse", "op", "pass\u00e9", "verrassender", "je", "met", "het", "steden"], "pubDate": "2019-07-16T09:56:00Z", "publicationId": "1a359314-37ee-33a8-8de7-301d3eb2ed28"}