{"id": "cbfefaf7-91ca-303e-ab28-b1b6136efe85", "title": "Het veilige nest van de dichter Beranov\u00e1 wordt een schuilplaats voor schrijvers die gevaar lopen", "url": "https://trouw.nl/cultuur-media/het-veilige-nest-van-de-dichter-beranova-wordt-een-schuilplaats-voor-schrijvers-die-gevaar-lopen~be39ea23/", "summary": "Soms valt het haar wel zwaar, op haar leeftijd, zegt ze, die twee steile trappen die van de voordeur naar haar woning leiden.\nEn de gedachte van een writers \u00adresidence heeft me altijd geboeid.\u201dZeker als daar auteurs op de vlucht kunnen intrekken.\n\u201cIk denk niet dat ik uit mezelf gevlucht zou zijn.\nVoor het Rotterdamse festival Poetry International begon Beranov\u00e1 het werk van dichters te vertalen die in eigen land verboden waren te dichten.\nMaar sindsdien heb ik het gevoel dat ik in het laatste stukje van mijn leven zit.\u201dToch wilde Beranov\u00e1 ook na de dood van haar partner niet terug naar Tsjechi\u00eb.", "paragraphs": ["Ze wil dat nagenoeg alles in haar woning straks bewaard blijft. En dat is nogal wat, blijkt in haar bovenhuis uit 1897 in een zijstraat achter Rotterdam CS. Het is vol\u00adgestouwd met verzamelingen: kunstwerken, \u00adfoto\u2019s, vazen, waterkruiken, stenen, antiek gereedschap. En honderden boeken, die mogen absoluut niet weg, er zitten bijzondere exemplaren tussen.", "\u201cIk heb er wel over nagedacht om mijn huis nu al te verkopen\u201d, vertelt dichter Jana Beranov\u00e1 (88) in de woonkamer, bij de ouderwetse kachel, onder het theaterdoek dat aan het plafond hangt. De kat zwerft door het huis, haar computer staat aan, op tafel staat een fles \u00adTsjechische kruidenbitter, \u2018slechts te koop op twee plekken in de stad\u2019. Soms valt het haar wel zwaar, op haar leeftijd, zegt ze, die twee steile trappen die van de voordeur naar haar woning leiden. Maar vaker is ze hier vooral \u00adgelukkig, tussen haar talloze spullen. \u201cDit is mijn nest. Ik wil hier niet weg, behalve in de kist.\u201d", "Een dwarsligger", "Het besluit om haar huis nu niet te verkopen, maar later \u2018weg te geven\u2019 was niet lastig, vertelt ze. Kinderen heeft Beranov\u00e1 niet, haar partner overleed twee jaar geleden. \u201cIk heb geen erfgenamen, niemand kan me iets kwalijk nemen. En de gedachte van een writers \u00adresidence heeft me altijd geboeid.\u201d", "Zeker als daar auteurs op de vlucht kunnen intrekken. Ze weet hoe het is om klem te zitten: als veertienjarige is Beranov\u00e1 met haar ouders uit Praag gevlucht, na de communis\u00adtische coup in 1948. \u201cIk denk niet dat ik uit mezelf gevlucht zou zijn. Ik ben een dwars\u00adligger. Ik ben eigenwijs en waarschijnlijk was ik snel opgepakt als ik gebleven was. Dan had ik wel iets geschreven of gedaan wat niet mocht. Ik ben absoluut niet geschikt voor leven in een strak regime.\u2019\u2019 Via allerlei omwegen kwam ze in de jaren vijftig uiteindelijk in Rotterdam terecht.", "Toch blijft Tsjechi\u00eb deel van haar, waar ze ook is, zegt ze er meteen bij. \u201cMijn geboorteland is nooit ver weg. Ik wil ook dat mijn as \u00adlater wordt uitgestrooid op plekken in Praag, op een paar plekken waar ik altijd dol op ben geweest.\u201d Dat maakt de cirkel alsnog rond, denkt ze. \u201cWant ik heb altijd het gevoel gehouden dat ik niet groot heb mogen worden in mijn eigen land.\u201d", "Milder dan haar vader", "Wennen in Nederland deden haar ouders na hun vlucht nooit. Haar moeder begon aan slapeloosheid te lijden, steeds meer pillen te slikken en pleegde uiteindelijk zelfmoord. Ze sprong van een hoog gebouw, in februari 1978, dertig jaar na de communistische coup in Tsjecho-Slowakije. \u201cZe nam een krukje mee, pakte de lift naar boven en is gesprongen. Mijn moeder was hier niet gelukkig, ze heeft het slecht verdragen. Uit je moederland vertrekken is enorm ingrijpend in een mensenleven, dat wordt erg onderschat.\u201d", "Haar vader stierf jaren later, in het ziekenhuis, op 83-jarige leeftijd. Hij kreeg in Nederland nooit de kansen die zijn dochter wel kreeg. De taal stond hem in de weg. \u201cWe hadden altijd ruzie. Hij bleef altijd zeer tegen het communisme. Ik was milder. Voor mij hoefde niet iedereen te hangen, voor hem wel.\u201d", "Milan Kundera", "Zelf vond ze haar draai in Rotterdam wel. Beranov\u00e1 studeerde en had lange tijd een baan, maar ging buiten kantooruren volledig op in de culturele wereld. Met twee anderen begon ze theater met een boodschap te maken. Met succes: ze speelden in juni 1970 zelfs op Holland Pop, het Rotterdamse festival waar voor het eerst de Nederlandse hippiegeest rondwaarde. Tussen de muziek van groepen als Pink Floyd en The Byrds door ging het op een klein \u00adpodiumpje opeens over oorlog en vrede. \u201cAls je de oorlog hebt gezien, wil je er anderen voor waarschuwen. Een boodschap vind ik een groot woord, maar ik ben me ervan bewust dat er veel verkeerd is in de wereld.\u201d", "Na het theater volgde al snel de po\u00ebzie. Voor het Rotterdamse festival Poetry International begon Beranov\u00e1 het werk van dichters te vertalen die in eigen land verboden waren te dichten. Milan Kundera was er een van. \u201cWe hadden veel gemeen. Hij kwam ook uit Tsjechi\u00eb, hij was ook een vluchteling. Milan verbleef in Parijs, op uitnodiging van Frankrijk, om les te geven aan de universiteit.\u201d", "In deze zelfde bovenwoning werkte ze begin jaren tachtig aan de vertaling van zijn roman De ondraaglijke lichtheid van het bestaan. Tegen die tijd was ze fulltime schrijver en vertaler geworden. \u201cDe dag waarop ik ontslag nam van mijn \u2018gewone baan\u2019 was de mooiste dag van mijn leven.\u201d De klassieker van Kundera is \u201ceen prachtig boek. Het is in Nederland ook nog steeds een bestseller. Ongelooflijk: ik geniet nog steeds van de auteursrechten.\u201d", "Vreemde eend in de bijt", "Vooral in Rotterdam werd ze uiteindelijk zelf ook een populair auteur, al was het in een kleine scene: de dichters en schrijvers van het Rotterdam in wederopbouw kenden elkaar nagenoeg allemaal. Beranov\u00e1 verkeerde in dezelfde kringen als Jules Deelder, Frans Vogel en Rien Vroegindeweij. In 2009 en 2010 was ze stadsdichter van Rotterdam. In 2008 kreeg ze de Erasmusspeld, voor haar verdiensten voor de letteren in de stad. \u201cIk was een vreemde eend in de bijt, met mijn Tsjechische afkomst. Maar Rotterdam was een open stad, zonder meer, en op mijn manier ben ik wel bij de Rotterdamse School gaan horen.\u201d", "Terwijl haar dichtwerk wel anders was dan dat van de gemiddelde Rotterdamse po\u00ebet, die het vaak in rauwe eerlijkheid zocht. Het geluid van heipalen kwam in haar po\u00ebzie niet voor, haar werk was zachter van aard. \u2018Wie een brug legt naar een ander\u2019, dichtte ze bijvoorbeeld eens, \u2018kan altijd heen en terug\u2019. En ook:", "Waar telkens weer bommen vallen", "Zijn schuilplaatsen gedachten", "En omgekeerd", "\u201cHet spreken over vrede en oorlog is voor mij bijna altijd een vertrekpunt\u201d, zegt Beranov\u00e1. \u201cOp den duur, als je maar volhoudt, wordt er geluisterd. Minder dan ik gehoopt had, misschien, want ik kan dingen niet in mijn eentje be\u00efnvloeden. Maar ik kan wel een aanzet geven.\u201d", "Laatste stukje", "Toen twee jaar geleden haar geliefde overleed, de Rotterdamse journalist Jim Postma, ging het schrijven niet meer, tot haar eigen frustratie. \u201cIk heb zelfs al gezegd: ik houd niet meer van mezelf. Maar ik was letterlijk in shock na zijn dood. Ik was veel ouder dan hij en had nooit gedacht dat ik hem zou over\u00adleven. Na een afscheidsgedicht heb ik nauwelijks meer geschreven. Ik moet de bladzijde zien om te draaien en mijn eigen weg weer zien te vinden. Daar ben ik nu een beetje mee bezig. Maar sindsdien heb ik het gevoel dat ik in het laatste stukje van mijn leven zit.\u201d", "Toch wilde Beranov\u00e1 ook na de dood van haar partner niet terug naar Tsjechi\u00eb. Ze hoort hier thuis, zegt ze, tot haar dood. Een paar maanden was ze vorig jaar bezig met het onderzoeken van de mogelijkheden. Van het plan om haar huis achter te laten aan jongere schrijvers bleef ze al die tijd zeker. \u201cNa mijn dood wordt dit huis een nest voor andere schrijvers, waarin ze kunnen werken en veilig kunnen zijn. In een heel persoonlijke omgeving, omdat ik al mijn spullen hier achterlaat.\u201d", "Beranov\u00e1 heeft de overdracht laten vastleggen: haar woning en inboedel gaan naar ICORN, een internationaal netwerk voor vluchtelingen. De Rotterdamse Stichting Verhalenhuis Belv\u00e9d\u00e8re gaat het huis beheren. \u201cWie er gaan komen, weet ik natuurlijk nog niet. Ik hoop vooral dat dit een nieuwe weg opent, en dat er in de toekomst behalve aan andere goede doelen ook wordt gedacht aan dit soort voorzieningen voor makers in nood.\u201d", "De schrijver Maarten Biesheuvel bij zijn huis in Leiden. Beeld Werry Crone", "Jammer dat Nederland het schrijvershuis niet koestert Waarom zijn er nauwelijks openbare schrijvershuizen in Nederland? Te duur, te ingewikkeld, zegt Aad Meinderts, directeur van het Literatuurmuseum. Dat Jana Beranov\u00e1 haar woning na haar dood aan schrijvers doneert, is \u2018geweldig mooi\u2019, zegt directeur Aad Meinderts van het Literatuurmuseum in Den Haag. Want het vinden van werkruimte is voor schrijvers een nijpend probleem. Meinderts noemt het een bijzonder idee dat niet alleen de woning, maar ook de inboedel van Beranov\u00e1 na haar dood \u00adintact moet blijven. Het is in Nederland niet gebruikelijk dat de nalatenschap van auteurs bewaard blijft. En ook niet dat hun huizen na hun dood geconserveerd en openbaar worden. \u201cNederland kent weinig van zulke schrijvershuizen, terwijl dit fenomeen in het buitenland veel gebruikelijker is. In bijvoorbeeld Frankrijk en Belgi\u00eb wordt het literaire verleden op deze manier groots en meeslepend gevierd. Dat doen wij veel minder. Misschien ligt het aan het calvinistische gedachtegoed in Nederland: doe maar gewoon, dan doe je al gek genoeg. Maar het heeft ook te maken met het betrekkelijk kleine Nederlandse taalgebied. Duitsland heeft een auteur als Goethe, Frankrijk heeft George Sand, maar Nederland kent nauwelijks schrijvers die zijn door\u00adgebroken bij een groter publiek. \u201cHet is wrang om te zeggen, maar het bekendste schrijvershuis in Nederland is het Anne Frank Huis. Dat heeft natuurlijk een heel specifieke achtergrond. Dat geldt ook voor het Muiderslot: dat was het \u00adzomerverblijf van P.C. Hooft, maar daar ga je vooral heen omdat je een kasteel uit die periode wil bekijken. Natuurlijk kom je daar ook in aanraking met het leven van Hooft, maar dat is toch niet het motief om zo\u2019n plek te bezoeken.\u201d Digitaal alternatief Veel bestaande schrijvershuizen in \u00adNederland lijden daarom een moeizaam bestaan, weet Meinderts. Nieuwe initiatieven zijn er dan ook nauwelijks. \u201cEr is onvoldoende belangstelling voor dit soort musea. Ze lijden een kwijnend bestaan. Neem het huis van Harry Mulisch: de \u00adkamers zijn er nog, maar de plannen om er een dagelijks te bezoeken museum van te maken, zijn op niets uitgelopen.\u201d Dat doet Meinderts zeer, maar het Literatuurmuseum ontwikkelde een digitaal alternatief. \u201cNa zijn overlijden hebben we de werkkamer van Mulisch ontzettend goed gefotografeerd. Zodanig goed dat het mogelijk is om zijn woning nu virtueel te bezoeken. Het is zo goed gedaan, dankzij ongelooflijk veel foto\u2019s, dat je echt het idee hebt dat je er ronddwaalt. Je kunt bovendien op voorwerpen klikken en iets over de achtergrond horen. Misschien is dat wel een methode die veel meer moet worden gevolgd.\u201d Want het in stand houden en openbaar maken van een schrijvershuis is extreem ingewikkeld, zegt Meinderts. \u201cDan moet je denken aan conserveringsmaatregelen en klimaatregelingen. Voor je het weet, ben je tonnen aan euro\u2019s verder.\u201d En dat, vermoedt hij, is geen haalbare kaart. \u201cEr is altijd een gevecht met gemeentes om subsidies rond te krijgen. Er is in Nederland kennelijk niet veel bereidheid om aan literair erfgoed grote bedragen te besteden.\u2019\u2019", "De werkkamer van schrijver Harry Mulisch is nog in de originele situatie. Beeld Patrick Post", "Lees ook:", "Dichten na Deelder: \u2018Hij liet me de weg zien, als dichter en als mens\u2019", "Rotterdam mist Jules Deelder, de dichter die een jaar geleden op 75-jarige leeftijd is gestorven. Meerdere dichters in de stad laten zich inspireren door Deelder. Hun werk ademt zijn geest.\u2018Ik zag Jules en dacht: dat wilde ik ook.\u2019", "Ooit een vrolijke beestenboel, nu staat Maarten Biesheuvels \u2018Sunny Home\u2019 kaal te koop", "", "Het beroemde \u2018Sunny Home\u2019 van de overleden schrijver Maarten Biesheuvel en zijn vrouw Eva staat te koop. Een museum komt er vooralsnog niet."], "authors": ["Anton Slotboom"], "keywords": ["ik", "van", "veilige", "schrijvers", "voor", "nest", "en", "een", "ze", "wordt", "gevaar", "dat", "lopen", "niet", "te", "het", "haar", "schuilplaats"], "pubDate": "2021-01-11T10:54:00Z", "publicationId": "b66cd8e4-4294-3571-bcd7-e490527f1a48"}