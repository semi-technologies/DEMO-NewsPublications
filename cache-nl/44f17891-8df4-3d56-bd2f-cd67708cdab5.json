{"id": "44f17891-8df4-3d56-bd2f-cd67708cdab5", "title": "\u2018Eerste elektro-SUV van Toyota heet BZ3X\u2019", "url": "https://www.autovisie.nl/nieuws/eerste-elektro-suv-van-toyota-heet-bz3x/?utm_source=telegraaf.nl&utm_medium=widget&utm_campaign=https://www.telegraaf.nl/", "summary": "\u2018Eerste elektro-SUV van Toyota heet BZ3X\u2019Toyota en Subaru kondigden onlangs aan volgend jaar een elektro-SUV op hetzelfde platform te presenteren.\nDie auto heeft volgens de autobouwer een formaat vergelijkbaar met dat van een Forester.\nToyota liet een tijd eerder al weten dat hun model qua maatvoering vergelijkbaar is met die van een RAV4.\nHet merk gaf eerder namelijk al aan dat het aan het begin van dit decennium zes elektro-modellen zou uitbrengen.\nIn onderstaande afbeelding zie je elektro-plan dat Toyota al in 2019 presenteerde.", "paragraphs": ["\u2018Eerste elektro-SUV van Toyota heet BZ3X\u2019", "Toyota en Subaru kondigden onlangs aan volgend jaar een elektro-SUV op hetzelfde platform te presenteren. Waar er al gespeculeerd werd over de naam van de Subaru, weten we nu mogelijk ook wat er op de bagageklep van de Toyota komt te staan.", "De twee Japanse autobouwers werken al sinds 2005 samen en komen volgend jaar met een belangrijke nieuwe samenwerking. Op het e-TNGA-platform, dat ze samen hebben ontwikkeld, lanceren Toyota en Subaru namelijk hun eigen elektrische auto. Beide modellen verwachten we in de eerste helft van 2021 te zien. Welke naam plakken ze op hun auto\u2019s?", "Forester", "Subaru gaat waarschijnlijk voor de naam Evoltis. Die auto heeft volgens de autobouwer een formaat vergelijkbaar met dat van een Forester. Toyota liet een tijd eerder al weten dat hun model qua maatvoering vergelijkbaar is met die van een RAV4. Top Electric SUV\u2019s meldt nu dat de Japanners mogelijk de naam BZ3X op het elektromodel plakken. De website ontdekte onlangs namelijk dat Toyota rechten op de naam \u2018BZ\u2019 heeft vastgelegd, waarbij de letters BX staan voor \u2018Beyond Zero\u2019.", "Dat BZ-label zou in dat geval staan voor een serie elektrische modellen. Verder meldt het medium dat de toevoeging van de letter X duidt op een crossover-carrosserie. Waarom dan het nummer 3? Toyota zou nog twee kleinere en een groter crossover/SUV-model in de pijplijn hebben. Het merk gaf eerder namelijk al aan dat het aan het begin van dit decennium zes elektro-modellen zou uitbrengen. Vier van die auto\u2019s zullen een crossover/SUV zijn, waarbij het model dat samen met Subaru is ontwikkeld en concurrent is voor bijvoorbeeld de Nissan Ariya of Volkswagen ID.4. In onderstaande afbeelding zie je elektro-plan dat Toyota al in 2019 presenteerde. De BEV die volgend jaar verschijnt, is de derde in de rij. Een klein elektromodel is ook in de maak, dat samen Daihatsu en Suzuki wordt ontwikkeld.", "e-TNGA", "Allemaal staan ze op het nieuwe e-TNGA-platform, dat (net als het TNGA-platform dat we al kennen) zeer modulair is. De breedte, lengte, hoogte en wielbasis van het model dat er op wordt gebouwd, zijn gemakkelijk aan te passen. Toyota laat weten dat het platform geschikt is voor voor-, achter- en vierwielaandrijving. Ook is het platform niet alleen bedoeld voor auto\u2019s met een volledig elektrische aandrijflijn, maar vormt het ook de basis voor aankomende (stekker)hybrides. In de bodem passen volgens het eerder genoemde medium batterijen met een capaciteit tussen de 50 en 100 kWh, goed voor een bereik dat tussen de 300 en 600 kilometer ligt. Het vermogen van elektromotoren varieert van 80 tot 150 kW, waardoor een sterkste variant met twee motoren dus goed is voor zo\u2019n 300 kW."], "authors": ["Sjorsten Tije", "Sjors Ten Tije"], "keywords": ["van", "dat", "al", "een", "het", "en", "toyota", "bz3x", "eerste", "op", "voor", "heet", "met", "elektrosuv"], "pubDate": "2020-12-17T09:05:06Z", "publicationId": "eaaf7e23-4e36-3c2d-bfe0-80f3507a250a"}