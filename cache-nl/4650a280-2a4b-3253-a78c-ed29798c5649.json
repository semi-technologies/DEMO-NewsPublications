{"id": "4650a280-2a4b-3253-a78c-ed29798c5649", "title": "Sinds begin coronacrisis meer dan 20.000 Belgen overleden aan gevolgen virus", "url": "https://nu.nl/coronavirus/6101092/sinds-begin-coronacrisis-meer-dan-20000-belgen-overleden-aan-gevolgen-virus.html", "summary": "Het aantal personen in Belgi\u00eb dat is overleden aan de gevolgen van het coronavirus heeft de twintigduizend overstegen.\nSciensano, de Belgische evenknie van het RIVM, meldde zaterdag 46 nieuwe sterfgevallen, waarmee het totale aantal sterfgevallen sinds het begin van de coronacrisis naar 20.038 steeg.\nHet aantal Belgen dat positief is getest op het virus, vertoont een stijgende lijn.\nIn de week van 31 december tot 6 januari werden gemiddeld 1.777 mensen per dag positief getest op het virus, 11 procent meer dan het gemiddelde van de week ervoor.\nMaandag werden voor het eerst sinds 21 december meer dan drieduizend mensen positief getest op het virus.", "paragraphs": ["Het aantal personen in Belgi\u00eb dat is overleden aan de gevolgen van het coronavirus heeft de twintigduizend overstegen. Sciensano, de Belgische evenknie van het RIVM, meldde zaterdag 46 nieuwe sterfgevallen, waarmee het totale aantal sterfgevallen sinds het begin van de coronacrisis naar 20.038 steeg.", "Het aantal Belgen dat positief is getest op het virus, vertoont een stijgende lijn. In de week van 31 december tot 6 januari werden gemiddeld 1.777 mensen per dag positief getest op het virus, 11 procent meer dan het gemiddelde van de week ervoor. Maandag werden voor het eerst sinds 21 december meer dan drieduizend mensen positief getest op het virus.", "Dat het aantal positieve testen stijgt, komt omdat er meer wordt getest, zei viroloog Steven Van Gucht vrijdag tegen Belgische media. Nu de kerstvakantie voorbij is, laten weer meer Belgen zich testen op het virus.", "Ook het testbeleid is verruimd: terugkerende reizigers moeten nu ook een coronatest af laten nemen. Dat is vooral terug te zien in de cijfers van Brussel en Waals-Brabant, schrijft Het Laatste Nieuws. Daar steeg het aantal positieve tests na verruiming van het testbeleid met respectievelijk 62 en 45 procent.", "Het aantal nieuw opgenomen coronapati\u00ebnten in Belgische ziekenhuizen daalt nog wel steeds. In de periode van 3 tot en met 9 januari belandden gemiddeld 135 coronapati\u00ebnten per dag in het ziekenhuis, een daling van 9 procent ten opzichte van de zeven dagen ervoor.", "Belgi\u00eb begon woensdag met grootschalige vaccinatiecampagne", "Van Gucht sprak eerder deze week nog zijn lof uit voor de \"uitstekende\" coronacijfers na de kerstvakantie. Hoewel deskundigen vreesden voor een toename van de cijfers na de feestdagen, noteerde het land in de eerste dagen van het nieuwe jaar steeds minder positieve tests, ziekenhuisopnames en sterfgevallen.", "Belgi\u00eb is woensdag officieel begonnen met de grootschalige vaccinatiecampagne tegen COVID-19. De eerste persoon werd echter al op 28 december inge\u00ebnt: de 96-jarige Jos Hermans."], "authors": ["Door"], "keywords": ["aantal", "begin", "meer", "dan", "getest", "coronacrisis", "met", "gevolgen", "virus", "belgen", "van", "sinds", "en", "een", "aan", "overleden", "op", "het", "week"], "pubDate": null, "publicationId": "4d7a0f80-7953-388c-9af8-e7a437b5632e"}