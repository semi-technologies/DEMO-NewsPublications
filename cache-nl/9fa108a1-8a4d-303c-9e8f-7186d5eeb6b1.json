{"id": "9fa108a1-8a4d-303c-9e8f-7186d5eeb6b1", "title": "Bigidagoe zwijgt, maar OM ziet wel degelijk verband tussen schietpartijen", "url": "https://www.parool.nl/amsterdam/bigidagoe-zwijgt-maar-om-ziet-wel-degelijk-verband-tussen-schietpartijen~bd53a0e2/", "summary": "Een getuige ziet dat hij een schop krijgt van een man, die vervolgens hard wegrent.\nBeiden komen voor in een lopend onderzoek; daarin wordt een van hen er van verdacht de kalasjnikov na de beschieting in een auto te hebben gelegd.\nIn een videofilmpje dat hij amper een week na de schietpartij online zet, noemt hij de schietpartij \u2018een ongeluk in een klein hoekje\u2019.\nBij een \u00adinval in zijn huis worden geen wapens aan\u00adgetroffen, maar wel een jas die op schotresten wordt onderzocht.\nOndanks de stevige verdenking wordt M. op vrije voeten gesteld voor betrokkenheid bij de aanslag op Bigidagoe.", "paragraphs": ["Politieonderzoek in de Vechtstraat, waar rapper Danzel S., alias Bigidagoe, afgelopen augustus werd neergeschoten. Beeld Michel van Bergen/ANP", "Bewoners van de Vechtstraat horen op vrijdagmiddag 25 augustus geschreeuw en daarna knallen. Op de stoep ligt de 23-jarige Danzel S. Hij is een rapper, beter bekend bij zijn artiestennaam Bigidagoe. Hij is zojuist in zijn been en buik geschoten. Een getuige ziet dat hij een schop krijgt van een man, die vervolgens hard wegrent.", "Na de schietpartij ontstaat enige paniek over de toestand van het slachtoffer. Daarom rukken de hulpdiensten met twee ambulances en een traumahelikopter uit. Hoewel Bigidagoe is neergeschoten, kan hij met hulp van de ambulancebroeders zelf op de brancard gaan liggen.", "Dezelfde nacht wordt er opnieuw geschoten in de Vechtstraat. Het raam van een woning op \u00adenkele tientallen meters afstand van de plek waar Bigidagoe is neergeschoten, wordt met een kalasjnikov onder vuur genomen en met \u00adzeker 21 kogels geraakt. Een 19-jarige bewoner raakt gewond, hij overleeft de schoten.", "Kort na die tweede schietpartij houdt de politie twee mannen aan. Beiden komen voor in een lopend onderzoek; daarin wordt een van hen er van verdacht de kalasjnikov na de beschieting in een auto te hebben gelegd.", "Diezelfde nacht klinkt er een salvo bij de \u00adwoning van de moeder van Bigidagoe in \u00adHolendrecht. Het raam van haar appartement is door onbekenden onder vuur genomen.", "Drie schietpartijen in nog geen week, die allemaal verband met elkaar lijken te houden. Toch ontbreekt concrete informatie dat dit ook zo is. Bigidagoe wil geen aangifte doen of zeggen wie hem heeft neergeschoten. In een videofilmpje dat hij amper een week na de schietpartij online zet, noemt hij de schietpartij \u2018een ongeluk in een klein hoekje\u2019. Verder zegt hij: \u201cIk praat het allemaal niet goed, maar zo fout ben ik ook weer niet bezig geweest.\u201d", "Schotresten", "Toch komt bij de politie informatie binnen die dat betwist. Een tipgever van het Team Criminele Inlichtingen (TCI) weet te vertellen dat de 30-jarige Jermaine M. de rapper heeft neer\u00adgeschoten. Ook wordt een motief gemeld. Het zou een wraakactie zijn voor een eerdere schietpartij, waarbij Jermaine M. in zijn schouder was geschoten.", "Jermaine M. blijkt in de Vechtstraat te wonen, niet ver van de plek waar Bigidagoe is neer\u00adgeschoten. Op de dag van de schietpartij had M. geen baan. \u201cIk ben verleden jaar in mijn schouder geschoten. Omdat ik daar nog last van had, zat ik thuis.\u201d Dat geeft voeding aan de theorie dat Jermaine Bigidagoe op de dag van de schietpartij bij een coffeeshop in de Vechtstraat heeft zien lopen en hem vervolgens heeft neer\u00adgeschoten.", "Ook opmerkelijk: Jermaine M. woont pal boven de woning die de nacht na de schietpartij onder vuur genomen is door de mannen met de kalasjnikov. Hebben die schutters zich vergist?", "De politie verdenkt Jermaine M. inmiddels van betrokkenheid bij het neerschieten van Bigidagoe. Bij een \u00adinval in zijn huis worden geen wapens aan\u00adgetroffen, maar wel een jas die op schotresten wordt onderzocht. Ook neemt de politie telefoons van M. in beslag.", "Ondanks de stevige verdenking wordt M. op vrije voeten gesteld voor betrokkenheid bij de aanslag op Bigidagoe. \u201cDie zaak is als een nachtkaars uitgegaan,\u201d zegt zijn advocaat Nancy \u00adDekens. \u201cDe politie beschikte over camerabeelden van een paar straten verderop. Daarop is een man op badslippers te zien. Volgens de politie was dat mijn cli\u00ebnt, maar er was geen enkele getuige die het had over een schutter op badslippers.\u201d", "Afgeluisterd gesprek", "In de telefoon van Jermaine M. zijn verdachte Telegramgesprekken gevonden, die erop lijken te duiden dat hij in wapens handelt. Tijdens een zitting op 22 december stelt Jermaine M. dat die gesprekken \u2018stoere praatjes\u2019 waren. Hij had voor \u2018de fun\u2019 een account aangemaakt op Telegram. Daarna was hij onder meer lid geworden van de groep \u2018Hasj/wiet\u2019, om te kijken of het echt zo was dat daar drugs werden verkocht. Over zijn chats over wapens: \u201cIk ben een grappenmaker.\u201d", "Ook is er een afgeluisterd telefoongesprek over \u20183200\u2019. Daarin zegt hij: \u201cGeef me die geld, dan brengt hij die ding. Hij hoeft niet eens naar binnen.\u201d Een dag gaat het een gesprek over \u00ad\u2018afgezaagde lopen\u2019, \u2018barkies\u2019 (honderdjes) en \u2018nepgeld\u2019.", "Volgens advocaat Dekens blijkt de wapen\u00adhandel nergens uit. \u201cNergens is sprake van een overdracht.\u201d Zij heeft met succes bepleit dat Jermaine M. voorlopig moet worden vrijgelaten.", "Haar cli\u00ebnt blijft verdachte van betrokkenheid bij het neerschieten van Bigidagoe en wapenhandel. Hij is inmiddels verhuisd."], "authors": ["Wouter Laumans En Paul Vugts"], "keywords": ["om", "zijn", "degelijk", "m", "ziet", "die", "van", "tussen", "schietpartijen", "een", "verband", "bigidagoe", "op", "zwijgt", "het", "maar", "hij", "dat", "wel"], "pubDate": "2021-01-05T06:19:16Z", "publicationId": "a3002aeb-6d5a-3894-adcb-0212effbc567"}