{"id": "c06a45d9-1a83-3ca0-9241-498b87647038", "title": "Bedachtzame linksback Philipp Max: \u2018Ik wist dat PSV de juiste keuze was\u2019", "url": "https://trouw.nl/nieuws/bedachtzame-linksback-philipp-max-ik-wist-dat-psv-de-juiste-keuze-was~b9546c85/", "summary": "Met de energie die ik heb, probeer ik dienstbaar te zijn aan het elftal.\n\u201cIk was er voor 200 procent van overtuigd dat dit de juiste keuze was\u201d, stelt Max na zijn krachttraining.\n\u201cSerieus, ik denk dat ik anderhalve maand nodig heb gehad om me te realiseren dat ik \u00e9cht een PSV-speler ben.\n\u201cHet moment dat ik voor het eerst naar de nationale ploeg reed, zal ik nooit vergeten.\nOf hij weet dat hij bovenaan staat in het individuele spelersklassement van het Eindhovens Dagblad en het AD?", "paragraphs": ["Philipp Max kijkt bedachtzaam voor zich uit, terwijl hij de vraag nog eens laat wegen. Of hij, een speler met vijf seizoenen ervaring in de Bundesliga, zich soms niet onaantastbaar waant in de polder van de eredivisie?", "Max, sinds september de onbetwiste linksback van PSV, schudt zijn hoofd. \u201cIk zal nooit zeggen dat iets makkelijk is\u201d, zegt hij, ontspannen achteroverleunend in de kantine van trainingscomplex De Herdgang. \u201cAl mijn hele leven ben ik de underdog. Vroeger was ik nooit een groot dribbelaar of iemand die zomaar een mannetje uit kon spelen. Ik behoorde ook nooit tot de selecties van de vertegenwoordigende elftallen in Duitsland. Dat heeft mij wel gevormd, denk ik. Met de energie die ik heb, probeer ik dienstbaar te zijn aan het elftal. Elke wedstrijd moet ik het beste van mezelf geven. Nooit zal ik een tegenstander onderschatten. Dat zit gewoon niet in mij.\u201d", "Dromen van een ander land", "In september, toen Max (27) voor 8 miljoen euro de overstap maakte van FC Augsburg naar PSV, klonk er nog verbazing in de Duitse pers. Was dit nu een stap omhoog voor hem? \u201cIk was er voor 200 procent van overtuigd dat dit de juiste keuze was\u201d, stelt Max na zijn krachttraining. \u201cSerieus, ik denk dat ik anderhalve maand nodig heb gehad om me te realiseren dat ik \u00e9cht een PSV-speler ben. Dat klinkt misschien gek, maar in voorgaande jaren, toen ik nog bij FC Augsburg speelde, wachtte ik zo lang op de volgende stap in mijn carri\u00e8re. Ik droomde van een ander land, een andere competitie. Met FC Augsburg vochten we meestal tegen degradatie. Daar moest ik vooral achter de bal aan rennen, terwijl ik nu in een elftal speel dat juist veel de bal heeft. Een elftal dat in staat is prijzen te winnen. Daardoor komen mijn kwaliteiten beter tot zijn recht. Bij PSV kan ik verdedigen, aanvallen, assists geven en positiespel spelen.\u201d", "In de korte winterstop, waarin Max zes dagen vrijaf kreeg, liet de Duitser het afgelopen jaar nog eens aan zich voorbijgaan. \u201cDat was nodig\u201d, buigt hij naar voren om zijn woorden kracht bij te zetten. \u201cEindelijk was er de tijd om even te ademen, zodat ik kon beseffen wat er allemaal was gebeurd.\u201d Een transfer naar PSV, zijn debuut in de Europa League, met zijn vrouw wonen in een ander land en \u2013 als beloning voor zijn goede ontwikkeling in Eindhoven \u2013 een uitnodiging voor Die Mannschaft, waarin hij begin november debuteerde \u2013 en waarmee hij in de voetsporen trad van zijn vader, eenvoudig international Martin Max. \u201cDie droom leek zo ver weg voor mij\u201d, zegt Max met twinkelende ogen over zijn debuut voor Duitsland. \u201cHet moment dat ik voor het eerst naar de nationale ploeg reed, zal ik nooit vergeten. Het was iets ongelooflijks.\u201d", "Positieve energie", "Terug naar het nu. PSV hervat de competitie zondag bij Ajax (aftrap 16.45 uur), een duel tussen de nummers \u00e9\u00e9n en twee van de eredivisie. De Brabanders staan op slechts een punt van de regerend landskampioen. \u201cDe eerste helft van het seizoen was goed van ons\u201d, vindt Max. \u201cOndanks dat we veel coronagevallen hadden en er soms weinig spelers beschikbaar waren om te voetballen, staan we heel kort achter Ajax. Die positieve energie nemen we mee naar de tweede seizoenshelft. Behalve fysiek hoop ik ook mentaal fit te blijven. Eind vorig jaar was ik niet meer helemaal fris in mijn hoofd. Het is zwaar om elke drie, vier dagen een nieuwe wedstrijd te moeten spelen, maar ik wil niet klagen. Als voetballers hebben we een bevoorrechte positie. We kunnen tenminste ons werk nog doen. Werk waarvan we houden.\u201d", "Max kijkt eens op zijn telefoon. Hij moet zo lunchen. En daarna herstellen, zodat hij zondag weer onvermoeibaar over de linkerflank kan rennen. Of hij weet dat hij bovenaan staat in het individuele spelersklassement van het Eindhovens Dagblad en het AD? Max knikt. Maar de underdog in hem protesteert, lacht hij. \u201cIk denk nooit in individuele prijzen. Ik speel voor het team en help graag anderen. Als mens en als voetballer probeer ik beter te worden. Elke dag weer. Dat is de reden waarom ik hierheen ben gekomen.\u201d", "Lees ook:", "Schmidt sluit eerste deel van project bij PSV goed af", "PSV is na de overwinning op FC VVV (4-1) even medekoploper van de eredivisie. De tussenbalans na het eerste half jaar onder de Duitse trainer Roger Schmidt slaat positief uit."], "authors": ["Jan-Cees Butter"], "keywords": ["ik", "juiste", "van", "zijn", "linksback", "max", "voor", "en", "een", "philipp", "psv", "bedachtzame", "te", "wist", "het", "hij", "dat", "keuze"], "pubDate": "2021-01-10T13:41:00Z", "publicationId": "b66cd8e4-4294-3571-bcd7-e490527f1a48"}