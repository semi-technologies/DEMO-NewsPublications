{"id": "900fd8c3-826b-3947-a8bc-bd61f970399b", "title": "\u2018Op een dag ga ik jouw liedjes kopen\u2019, zei Michael Jackson tegen Paul McCartney", "url": "https://trouw.nl/cultuur-media/op-een-dag-ga-ik-jouw-liedjes-kopen-zei-michael-jackson-tegen-paul-mccartney~b9492cf5/", "summary": "Na het overlijden van Michael Jackson in de zomer van 2009 liet Paul McCartney een persverklaring uitgaan over zijn \u2018mooie herinneringen\u2019 aan de popster.\nMaar omdat hij met zijn broers jong een ster werd, ontmoette hij McCartney al in de jaren zeventig.\n\u201cOp een dag ga ik jouw liedjes kopen\u201d, zei hij.\nMocht McCartney nog hoop hebben op het terugkrijgen van de rechten, dan vervloog die vrijwel geheel met de dood van Jackson.\nDe claim van McCartney is een gevolg van het volgens hem verstrijken van het auteursrecht van de uitgeverij, Sony/ATV.", "paragraphs": ["Na het overlijden van Michael Jackson in de zomer van 2009 liet Paul McCartney een persverklaring uitgaan over zijn \u2018mooie herinneringen\u2019 aan de popster. \u2018Ik voel me bevoorrecht dat ik heb mogen omgaan en werken met Michael. Hij was een ongelofelijk getalenteerde jongeman met een zachte ziel.\u2019 Het waren lieve, milde woorden, waar de Brit best harde noten hadden kunnen kraken, want hij en Jackson hadden op dat moment al een kwart eeuw mot met elkaar. De reden? Jacksons aanschaf van de uitgeefrechten van de liedjes van The Beatles.", "Deze week werd bekend dat Bob Dylan de rechten van zeshonderd liedjes aan Universal Music heeft verkocht voor zo\u2019n 250 miljoen dollar, een recordbedrag. De uitgeefrechten van The Beatles-liedjes, inmiddels volgens schattingen meer dan een miljard waard, waren in 1984 te krijgen voor nog geen 50 miljoen dollar.", "Michael Jackson was een kleuter toen The Beatles in 1963 doorbraken. Maar omdat hij met zijn broers jong een ster werd, ontmoette hij McCartney al in de jaren zeventig. Af en toe spraken ze over samenwerken. Dat werd pas echt concreet toen Jacksons solocarri\u00e8re serieuze vormen aannam. McCartney begreep dat Jackson hem kansen bood tot het aanboren van een jonger publiek. Andersom streelden projecten met een ex-Beatle Jacksons ego.", "Soort uitwisseling", "Begin jaren tachtig kwam het tot een soort uitwisseling. Jackson nam met producer Quincy Jones \u2018Thriller\u2019 op, een album dat recordverkopen haalden. McCartney zong op die plaat mee op \u2018The girl is mine\u2019. De voormalige Beatle werkte met George Martin, ook producer in de tijd van The Fab Four, aan het album \u2018Pipes of peace\u2019. Daarop kwam twee duetten met Michael Jackson te staan. Het nummer \u2018Say say say\u2019 schopte het zowel in Amerika als in het Verenigd Koninkrijk tot de eerste plaats van de hitparade (in de Nederlandse Top 40 was vier de hoogste notering).", "Al voor de successen van de platen logeerde Jackson in het voorjaar van 1982 een weekend op het landgoed van Paul en Linda McCartney in Sussex. Tijdens een van de gesprekken gedurende dat samenzijn vroeg de jonge twintiger zijn gastheer om carri\u00e8re-adviezen. Investeer in de muziekuitgeef-business, antwoorde McCartney. Daar zag Jackson wel wat in. \u201cOp een dag ga ik jouw liedjes kopen\u201d, zei hij. \u201cDat is een goeie\u201d, vond McCartney, die dacht dat zijn gast een grapje maakte.", "The Beatles hadden zelf een aantal slechte contracten afgesloten bij het begin van hun zegetocht door de wereld. De uitgeefrechten waren ondergebracht in het bedrijfje Northern Songs. Lennon en McCartney kregen maar beperkt van de revenuen. De zakenlui, die het meest profiteerden, verkochten hun aandeel in 1969 aan ATV. The Beatles deden via hun manager een poging om Northern Songs terug in hun bezit te krijgen. Toen dat mislukte, verkochten ze hun aandeel voor 3.5 miljoen Britse pond. Met de Beatles-catalogus uit zicht investeerde McCartney daarna wel succesvol in andere liedjes, onder meer die uit Broadway-musicals en die van Buddy Holly.", "Jackson schaarde het onder slim zakendoen", "Hij was woedend, toen hij in 1984 hoorde dat Jackson een deel van zijn rijkelijk binnen vloeiende inkomsten had ge\u00efnvesteerd in ATV Music. McCartney werd alleen maar bozer, nadat nummers van The Beatles ook gebruikt werden voor reclames. Dat had hij zelf nooit gewild, omdat het \u2018de liedjes aantastte\u2019. Jackson schaarde het onder slim zakendoen.", "In 1995 verkocht hij de helft van de uitgeefrechten weer. Dat was noodzaak vanwege zijn excessieve uitgavenpatroon. Sony was de koper. Mocht McCartney nog hoop hebben op het terugkrijgen van de rechten, dan vervloog die vrijwel geheel met de dood van Jackson. Diens erven probeerden nu zoveel mogelijk te profiteren van de nalatenschap van hun familielid.", "Lees ook:", "Paul McCartney eist rechten op eigen Beatles-nummers terug", "", "Wereldster Paul McCartney eist voor een rechter in New York de rechten terug op bijna al zijn Beatles-hits. De claim van McCartney is een gevolg van het volgens hem verstrijken van het auteursrecht van de uitgeverij, Sony/ATV."], "authors": ["Paul Van Der Steen"], "keywords": ["kopen", "van", "het", "op", "michael", "met", "hij", "liedjes", "zijn", "een", "mccartney", "dat", "jouw", "jackson", "zei", "paul", "tegen"], "pubDate": "2020-12-10T14:40:00+01:00", "publicationId": "b66cd8e4-4294-3571-bcd7-e490527f1a48"}