{"id": "00646269-ef57-3238-a82b-421494c7081e", "title": "Ongeslagen reeks van Feyenoord eindigt in Arnhem", "url": "https://www.parool.nl/sport/ongeslagen-reeks-van-feyenoord-eindigt-in-arnhem~b89b3641/", "summary": "Het betekende niet alleen de eerste competitienederlaag onder Advocaat, maar ook een einde aan de langste ongeslagen reeks van alle clubs in Europa.\nFeyenoord ontsnapte met de Hagenaar als coach de afgelopen maanden heel wat keer aan een nederlaag.\nIn Arnhem gebeurde dat echter niet, vooral omdat de Rotterdammers in de tweede helft een handvol grote kansen onbenut lieten.\nFeyenoord gunde het balbezit aan de thuisploeg en probeerde er dan met de vleugelverdedigers Bart Nieuwkoop en Tyrell Malacia snel uit te komen.\nDe beste kansen waren echter voor Feyenoord, via onder anderen Eric Botteghin en Bryan Linssen.", "paragraphs": ["Het betekende niet alleen de eerste competitienederlaag onder Advocaat, maar ook een einde aan de langste ongeslagen reeks van alle clubs in Europa.", "Feyenoord ontsnapte met de Hagenaar als coach de afgelopen maanden heel wat keer aan een nederlaag. In Arnhem gebeurde dat echter niet, vooral omdat de Rotterdammers in de tweede helft een handvol grote kansen onbenut lieten.", "Advocaat stapte in de Gelredome af van zijn vertrouwde 4-3-3-opstelling en koos ervoor om hetzelfde systeem te spelen als Vitesse (5-3-2). Feyenoord gunde het balbezit aan de thuisploeg en probeerde er dan met de vleugelverdedigers Bart Nieuwkoop en Tyrell Malacia snel uit te komen. De Rotterdammers, die al het hele seizoen met zoveel blessures tobben, moesten het doen zonder hun geblesseerde aanvoerder Steven Berghuis die wel fanatiek meeleefde vanaf de reservebank. Leroy Fer keerde na ruim twee maanden afwezigheid terug in de basis en droeg ook gelijk de aanvoerdersband.", "Vitesse, met Riechedly Bazoer en Oussama Tannane als regisseurs, dicteerde de wedstrijd in de eerste helft. De beste kansen waren echter voor Feyenoord, via onder anderen Eric Botteghin en Bryan Linssen. Het doelpunt viel kort voor rust echter aan de andere kant. Na een lange trap van Bazoer draaide Lo\u00efs Openda handig weg bij Marcos Senesi. Op aangeven van de Belg tikte Darfalou de 1-0 binnen.", "Feyenoord, dat zich al zo vaak dit seizoen wist te herpakken na een achterstand, ging in de tweede helft op jacht naar de gelijkmaker. Advocaat bracht na een uur aanvaller Luis Sinisterra in het veld voor de moegestreden Fer. Feyenoord kreeg heel wat grote kansen. Linssen (twee keer) en Nicolai J\u00f8rgensen verzuimden echter om de stand gelijk te trekken. In de slotfase waren ook Botteghin en Sinisterra (kopbal op de lat) heel dicht bij de 1-1, maar Feyenoord kon de eerste competitienederlaag in bijna veertien maanden tijd niet voorkomen."], "authors": ["Het Parool"], "keywords": ["reeks", "van", "arnhem", "voor", "en", "een", "met", "echter", "aan", "te", "feyenoord", "het", "eindigt", "ongeslagen"], "pubDate": "2020-12-20T13:28:00Z", "publicationId": "a3002aeb-6d5a-3894-adcb-0212effbc567"}