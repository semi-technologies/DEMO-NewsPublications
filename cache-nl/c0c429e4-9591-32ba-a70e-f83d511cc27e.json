{"id": "c0c429e4-9591-32ba-a70e-f83d511cc27e", "title": "ChristenUnie: Pil weer vergoeden om abortus te voorkomen", "url": "http://trouw.nl/politiek/christenunie-pil-weer-vergoeden-om-abortus-te-voorkomen~bea7dc4d/", "summary": "\u201cHet is best raar dat abortus wel vergoed wordt, maar dat vrouwen voor anticonceptie moeten betalen\u201d, zegt Tweede Kamerlid Carla Dik-Faber.\nHet voorstel betekent dat de ChristenUnie zich aansluit bij de linkse partijen die eerder al vroegen om de pil weer te vergoeden voor alle vrouwen.\nOok de ChristenUnie stemde in 2019 nog tegen een PvdA-voorstel om de pil weer in het basispakket op te nemen.\nDe ChristenUnie wil ook dat er een overheidscampagne komt om vrouwen te stimuleren over hun abortus te praten en hulp te zoeken.\nLees ook:\u2018Wij willen zelf ook een stap naar voren doen over abortus\u2019De ChristenUnie ziet een \u2018loopgravenoorlog\u2019 over abortus.", "paragraphs": ["Alle vrouwen moeten weer via hun zorgverzekering de anticonceptiepil kunnen krijgen, in plaats van er zelf voor te betalen, zoals nu. Met dat voorstel komt de ChristenUnie. Vergoeding van de pil is volgens de christelijke regeringspartij belangrijk omdat er abortussen mee kunnen worden voorkomen.", "\u201cHet is best raar dat abortus wel vergoed wordt, maar dat vrouwen voor anticonceptie moeten betalen\u201d, zegt Tweede Kamerlid Carla Dik-Faber. Zij komt donderdag met een plan om het aantal abortussen in Nederland verder terug te dringen, als de Tweede Kamer debatteert over het onderwerp.", "Nadrukkelijk zegt de ChristenUnie de samenwerking te zoeken, ook met progressieve partijen \u201cop onderdelen waar we het w\u00e9l over eens kunnen worden, ook al zijn de verschillen groot\u201d. Het voorstel betekent dat de ChristenUnie zich aansluit bij de linkse partijen die eerder al vroegen om de pil weer te vergoeden voor alle vrouwen. De ChristenUnie heeft ook \u201cnagedacht welke stappen zij zelf kan zetten\u201d, zegt Dik-Faber in een interview dat donderdag in Trouw verschijnt.", "Pil en abortus als inzet bij verkiezingen en kabinetsformatie", "Sinds 2011 moeten vrouwen boven de 21 jaar zelf betalen voor de anticonceptiepil. Het kabinet zei vorig jaar nog dat de voorbehoedsmiddelen een eigen verantwoordelijkheid zijn, geen medische aandoening die vergoed hoeft te worden. Ook de ChristenUnie stemde in 2019 nog tegen een PvdA-voorstel om de pil weer in het basispakket op te nemen. \u201cZelf de kosten dragen leidt soms tot onbedoelde zwangerschappen. Er valt ontzettend veel leed te voorkomen door de pil te vergoeden\u201d, zegt Kamerlid Dik-Faber.", "De ChristenUnie wil ook dat er een overheidscampagne komt om vrouwen te stimuleren over hun abortus te praten en hulp te zoeken. \u201cOok de overheid kan helpen om het taboe op het gesprek over abortus weg te nemen\u201d, is een van de punten uit het plan van de christelijke partij. Huisartsen moeten een grotere rol krijgen in de eerste hulpverlening aan ongewenst zwangere vrouwen, en vrouwen actief voorlichten over de opties.", "Of en wanneer de pil vergoed gaat worden, wordt inzet bij de verkiezingen en bij de kabinetsformatie. Of er een meerderheid voor is hangt ook af van de VVD, die tot nu toe vond dat vrouwen zelf de kosten kunnen dragen. Abortus wordt sowieso een kwestie bij een kabinetsformatie, waarbij de christelijke en liberale partijen totaal verschillende standpunten hebben. D66 wil de verplichte bedenktijd van vijf dagen bij abortus schrappen. PvdA en GroenLinks hebben een initiatiefwet klaarliggen voor de abortuspil via de huisarts. Beide voorstellen liggen zeer gevoelig bij de ChristenUnie.", "Lees ook:", "\u2018Wij willen zelf ook een stap naar voren doen over abortus\u2019", "De ChristenUnie ziet een \u2018loopgravenoorlog\u2019 over abortus. Kamerlid Carla Dik-Faber zoekt ondanks grote verschillen toenadering tot progressieve partijen.", "Rechtszaak tegen de staat om gratis anticonceptiepil voor iedereen", "Twee organisaties spanden met 7000 mede-eisers een rechtszaak aan tegen de Staat om gratis anticonceptie voor iedereen af te dwingen."], "authors": ["Wilma Kieskamp"], "keywords": ["abortus", "christenunie", "vrouwen", "het", "vergoeden", "weer", "voorkomen", "een", "ook", "te", "pil", "om", "en", "dat", "voor"], "pubDate": "2020-12-09T20:24:00+01:00", "publicationId": "b66cd8e4-4294-3571-bcd7-e490527f1a48"}