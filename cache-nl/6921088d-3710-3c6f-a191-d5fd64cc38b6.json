{"id": "6921088d-3710-3c6f-a191-d5fd64cc38b6", "title": "Een lesje economie van de oude Grieken: \u2018De komst van geld dwong tot een andere kijk op vriendschap\u2019", "url": "https://trouw.nl/wetenschap/een-lesje-economie-van-de-oude-grieken-de-komst-van-geld-dwong-tot-een-andere-kijk-op-vriendschap~bff9d567/", "summary": "Met een omvangrijke subsidie van onderzoeksfinancier NWO kan Tazuko van Berkel, docent aan de Universiteit Leiden, onderzoek gaan doen naar het economisch denken in het oude Griekenland.\nMet het geld zal ze een postdoc en een promovendus aanstellen.\nMaar als je alleen naar de technische kanten van het economisch denken kijkt, mis je een heleboel dingen.\nZo kun je zien dat met het opkomen van een geldeconomie mensen op een andere manier over vriendschap gaan nadenken.\nOm een voorbeeld te geven: de Griekse schrijver Xenophon, vierde eeuw voor Christus, legt in een van zijn geschriften uit hoe je een boerderij moet managen.", "paragraphs": ["Met een omvangrijke subsidie van onderzoeksfinancier NWO kan Tazuko van Berkel, docent aan de Universiteit Leiden, onderzoek gaan doen naar het economisch denken in het oude Griekenland. Met het geld zal ze een postdoc en een promovendus aanstellen. Samen met hen wil Van Berkel onderzoek doen naar het economisch denken in de Griekse Oudheid, en de mensbeelden die daaruit spraken.", "Van Berkel: \u201cIk ben geschoold in de Griekse literatuur en filosofie, en hou me bezig met idee\u00ebngeschiedenis. Ik onderzoek hoe mensen in de Oudheid over dingen dachten. In mijn promotieonderzoek heb ik gekeken hoe de komst van de geldeconomie het Griekse idee van vriendschap heeft be\u00efnvloed. Daarna heb ik onderzoek gedaan naar de rol van getallen en rekenen in de Griekse samenleving en politiek. En met de nieuwe NWO-subsidie kan ik nu onderzoek gaan doen naar economisch denken in de Oudheid. Niet het functioneren van de economie, maar hoe mensen ernaar keken. En dan moet je niet alleen kijken naar economische verhandelingen in traktaten, maar ook naar wijsheden, mythes, fabels.\u201d", "Relaties tussen mensen", "\u201cHistorici richten hun aandacht vaak op technische kwesties, zoals inflatie, en concluderen dan dat de Grieken het fijne nog niet wisten van de wet van vraag en aanbod. Maar als je alleen naar de technische kanten van het economisch denken kijkt, mis je een heleboel dingen.", "\u201cMet ieder stukje economie verandert het mensbeeld. Dat is bij ons zo, dat was in de Oudheid zo. Wij denken vaak dat economie gaat over relaties tussen spullen, maar economie gaat over relaties tussen mensen. Zo kun je zien dat met het opkomen van een geldeconomie mensen op een andere manier over vriendschap gaan nadenken.", "\u201cVriendschap was voor de Grieken een wederkerig relatie, onderlinge afhankelijkheid. In het Griekse idee van vriendschap geef en leen je elkaar dingen zonder direct iets terug te krijgen. Er vindt geen ruil plaats, er worden gunsten verleend. Het Griekse woord is \u2018kharis\u2019, en dat kan verwijzen naar goederen of concrete gunsten, maar ook naar dankbaarheid en plezier. En in een vriendschap zullen de wederzijdse gunsten een balans vinden, niet meteen maar uiteindelijk, op de lange termijn.", "\u201cEn dan komt het geld in de samenleving. Een enorm succes. Het geeft een heel andere dynamiek, want nu kun je direct uitwisselen en dingen verrekenen. Wat doet dat met het Griekse idee van vriendschap?", "\u201cIk heb in mijn proefschrift laten zien dat de oude Grieken die twee zo veel mogelijk gescheiden wilden houden. In de schriftelijke bronnen wordt vriendschap radicaal anders omschreven dan een economische relatie. Met de komst van geld en ruilhandel, ontstaat er behoefte aan een persoonlijk sfeer waarin economie geen rol speelt. De Grieken gaan juist de gevoelsmatige aspecten van vriendschap benadrukken: de intenties, de verwachtingen, de emoties.", "\u201cIn het onderzoek dat ik nu ga doen, zal vriendschap misschien nog wel even om de hoek komen kijken, maar ik wil nu expliciet gaan kijken naar de ontwikkeling van het economisch denken. Hoe werd in de Oudheid het economisch domein gedefinieerd? En dan gaat het niet alleen om de definities van geleerden, maar ook om het economisch denken in de straat, de winkel, de kroeg.", "\u201cDoor te kijken naar andere culturen, krijg je een spiegel voorgehouden. Want je moet je bij dit soort onderzoek bewust zijn van je eigen premissen en vooroordelen. Om een voorbeeld te geven: de Griekse schrijver Xenophon, vierde eeuw voor Christus, legt in een van zijn geschriften uit hoe je een boerderij moet managen. \u2018Je moet weten hoe je dingen moet gebruiken\u2019, schrijft Xenophon. En dan heeft hij het niet alleen over gereedschappen, maar ook over dieren zoals paarden, en over de mensen om je heen. Gebruiken. Dan denken wij meteen: dat is een heel instrumentele kijk op dier en medemens. Maar als je naar de Griekse terminologie gaat kijken, zie je dat het woord niet verwijst naar \u2018gebruiken voor je eigen doelen\u2019, maar naar \u2018omgaan met\u2019 of \u2018inzetten\u2019, dat wil zeggen: inzetten in overeenstemming met het wezen van paard en medemens.\u201d", "Goede leven", "\u201cOnze moderne economie is heel beschrijvend, analytisch. Het economisch denken van de Grieken is normatief. Mooi voorbeeld is te vinden in Gorgias, een van Plato\u2019s dialogen (zie kader, red.).", "\u201cDaarin komt een zekere Callicles voor, die met Socrates in \u00addebat gaat over de goede manier van leven. Socrates wijst naar twee mannen die elk een aantal kruiken hebben. Maar de een heeft zijn kruiken goed onderhouden, en de andere slecht, waardoor de zijne lekken. De eerste is op een gegeven moment klaar met vullen, bij de tweede houdt het werk niet op.", "\u201cWie van hen leeft nu het goede leven? Daarover gaat de discussie. Het zijn twee mensbeelden, twee modellen van consumptie. Wat heb je nodig? Een begrensd lijstje goederen, of hebben de behoeften geen grens?", "\u201cIn onze moderne tijd heeft econoom John Maynard Keynes voorspeld dat door technologische vooruitgang de productiviteit ooit zo hoog zou worden dat we niet meer zouden hoeven werken. Maar dat punt bereiken we nooit, omdat we steeds meer willen en nieuwe behoeften krijgen. Wij zijn als de man met de lekkende kruiken.\u201d", "De mannen met de kruiken Socrates: Twee mannen hebben allebei een groot aantal vaten. Van de een zijn ze degelijk en goed gevuld met wijn, honing, melk en allerlei andere zaken, van de ander niet. Bij alle vaten is de toevoer schaars, hij verloopt moeizaam en kost veel inspanning en hard werken. Nu hoeft de \u00e9\u00e9n, wanneer hij zijn vaten heeft gevuld, niets meer aan te voeren; op dat punt heeft hij geen zorgen meer en kan hij gerust zijn. Maar bij de ander, die net als de eerste alleen met moeite voor toevoer kan zorgen, zijn de bakken lek en verrot. Als hij geen verschrikkelijke pijn wil lijden is hij gedwongen ze dag en nacht telkens bij de vullen. Als die twee zo\u2019n leven zouden hebben, is dan volgens jou het leven van de onbeheerste mens gelukkiger dan dat van de sobere? Kan ik je zo een beetje overtuigen? Ben je met me eens dat het sobere leven beter is dan het onbeheerste, of niet? Callicles: Nee, je kunt me niet overtuigen, Socrates. Want die ene man, die zich heeft gevuld, kent verder geen enkel genot. Dat is wat ik net al zei: leven als een steen, nadat je je hebt gevuld, zonder verder enig plezier en zonder pijn. Nee, het leven wordt een genot als er zo veel mogelijk toevloeit. Uit: Plato, Gorgias. Een gesprek in Athene 2400 jaar geleden, vertaling van Jan van Gelder, herzien door Gerard Koolschijn, Amsterdam: Bert Bakker 1990.", "Lees ook:", "De mens is rationeler dan hij denkt", "Kijkend naar de toekomst moet je je niet laten misleiden door het verleden, roept de econoom. Maar niemand luistert. Of toch?"], "authors": ["Willem Schoonen"], "keywords": ["tot", "van", "vriendschap", "het", "op", "maar", "met", "naar", "lesje", "een", "komst", "oude", "en", "kijk", "grieken", "je", "dat", "niet"], "pubDate": "2020-12-06T12:00:00+01:00", "publicationId": "b66cd8e4-4294-3571-bcd7-e490527f1a48"}