{"id": "5eac9e7a-9be7-363d-a2bc-a18a82a29294", "title": "Ajax krijgt het zwaar met het Lille van oude bekende Sven Botman", "url": "https://www.parool.nl/sport/ajax-krijgt-het-zwaar-met-het-lille-van-oude-bekende-sven-botman~baf4f82b/", "summary": "\u201cIn januari staan enkele toppers in de eredivisie op het programma.\nOok Lille stond op dat moment op de stoep.\nHij moest eraan wennen dat hij van die puberjongetjes soms een weerwoord kreeg.\nBelde hij me op als hij een serie wedstrijden had gezien: let hierop, let daarop.\nAjax is er sindsdien kwalitatief op achteruitgegaan, met het vertrek van Hakim Ziyech en Donny van de Beek.", "paragraphs": ["Sven Botman (l) namens Lille in actie tege David Moberg Karlsson van Sparta Praag. Beeld AP", "Ajax speelt op 18 februari eerst in Frankrijk. De return in de Johan Cruijff Arena is een week later. Trainer Erik ten Hag richt zich pas na januari op de komende tegenstander in de Europa League. \u201cIn januari staan enkele toppers in de eredivisie op het programma. Die maand moeten we eerst goed zien door te komen. Maar dat dit een zware loting is lijkt me duidelijk. Als geplaatste ploeg hadden we op makkelijkere tegenstanders kunnen stuiten. Het is niet vanzelfsprekend dat we de volgende ronde halen.\u201d", "Dat is het voor Ajax vrijwel nooit als de club na de groepsfase van de Champions League instroomt in de Europa League. Auxerre, Manchester United, Steaua Boekarest, Red Bull Salzburg en Getafe riepen de Amsterdammers de afgelopen vijftien jaar meteen een halt toe in de knock-outfase van het tweede Europese toernooi.", "Nooit in Ajax 1", "Botman speelde nooit in Ajax 1. Als speler van de A1 en van Jong Ajax zag hij verschillende ploeggenoten in korte tijd steeds hoger op de sportieve ladder klimmen. Botman boekte ook wel progressie, maar geleidelijk. Hij besloot in de zomer van 2019 zich te laten verhuren aan Heerenveen. Na vorig seizoen verlengde Ajax zijn contract, maar hij had als linksbenige centrale verdediger concurrentie van Daley Blind en Lisandro Mart\u00ednez. Ook Lille stond op dat moment op de stoep. \u201cGaandeweg begon het steeds meer tot me door te dringen dat Lille toch beter was voor mij. Het verhaal klopte.\u201d", "Botman ziet Ajax niet als een \u2018onafgemaakt\u2019 hoofdstuk. Hij heeft het gevoel dat alles voor hem nu pas gaat beginnen. Vanaf zijn achtste voetbalde de voormalige pupil van Pancratius bij Ajax. \u201cPrachtige tijd. Het was mijn doel in Ajax 1 te spelen, dat is niet gelukt, maar ik ben heel blij met waar ik nu zit. En ik blijf supporter van Ajax, hoor. En mijn familie ook.\u201d", "Dank aan Bogarde", "Saillant detail: Botman zegt veel te danken te hebben aan Winston Bogarde, de huidige assistent van Ajaxtrainer Erik ten Hag. Botman leerde Bogarde kennen als individueel trainer bij Ajax. \u201cWe hebben een bijzondere relatie. Het was in het begin zeker niet gezellig tussen ons. Ik moest wennen aan zijn directe en harde aanpak. Hij moest eraan wennen dat hij van die puberjongetjes soms een weerwoord kreeg. Dat botste weleens, maar we zijn vrienden geworden. Ook toen ik vorig seizoen bij Heerenveen speelde, hadden we geregeld contact. Belde hij me op als hij een serie wedstrijden had gezien: let hierop, let daarop. Maar ik ben vooral mentaal onder Bogarde gegroeid. Een man geworden. Mijn transfer naar Lille heb ik ook zeker deels aan hem te danken.\u201d", "Een van de beste clubs", "Voor Ajax kon de loting bijna niet zwaarder. De club was geplaatst, maar trof in Lille een van de beste clubs uit \u2018pot 2\u2019. Vorig seizoen zaten de Amsterdammers nog met Lille in Groep H van de Champions League. Ajax won zowel thuis (3-0) als uit (0-2) van de Fransen.", "Ajax is er sindsdien kwalitatief op achteruitgegaan, met het vertrek van Hakim Ziyech en Donny van de Beek. De club hoopt in februari \u2013 als de Europa League wordt hervat \u2013 wel over Mohammed Kudus te beschikken. De aanvallende middenvelder raakte in oktober zwaar geblesseerd aan zijn knie, maar hij staat voor een rentree. Trainer Erik ten Hag: \u201cMisschien kan Kudus zelfs voor de winterstop nog meedoen.\u201d"], "authors": ["Dick Sintenie"], "keywords": ["krijgt", "sven", "oude", "van", "botman", "lille", "maar", "zwaar", "met", "een", "dat", "op", "te", "het", "ajax", "hij", "als", "bekende"], "pubDate": "2020-12-14T13:09:00Z", "publicationId": "a3002aeb-6d5a-3894-adcb-0212effbc567"}