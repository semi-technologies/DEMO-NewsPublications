{"id": "e0a75ccf-a8a5-3b04-a4e6-e0c257e6529a", "title": "NOS start regionaal journaal: minder stropdassen, meer echte mensen", "url": "https://trouw.nl/cultuur-media/nos-start-regionaal-journaal-minder-stropdassen-meer-echte-mensen~bb6c856e/", "summary": "Dat zit er dik in nu er een nieuwe regionale editie komt.\nOok het Limburgs, Drents en Gronings zijn waarschijnlijk meer te horen in het NOS Journaal Regio.\n\u201cIk begrijp het Fries zelf steeds beter\u201d, zegt Rob van Dijk, presentator bij RTV Utrecht en anchorman van het nieuwe landelijke programma.\nVast staat wel dat de redactie \u201cminder stropdassen en meer echte mensen\u201d wil brengen dan het \u2018gewone\u2019 journaal, zegt Van Dijk.\nDus: niet de verbreding van de provinciale weg, maar wel de gevolgen van de brexit voor de vissers uit Urk, geeft Van Dijk als voorbeeld.", "paragraphs": ["Gaat het Fries vaker klinken in het Journaal? Dat zit er dik in nu er een nieuwe regionale editie komt. Ook het Limburgs, Drents en Gronings zijn waarschijnlijk meer te horen in het NOS Journaal Regio. Dat is een samenwerking van alle regionale omroepen en de NOS, vanaf maandag dagelijks te zien op NPO2 om 18.15 uur.", "\u201cIk begrijp het Fries zelf steeds beter\u201d, zegt Rob van Dijk, presentator bij RTV Utrecht en anchorman van het nieuwe landelijke programma. \u201cMaar gelukkig zijn er collega\u2019s van Omrop Frysl\u00e2n die de taal echt spreken. Bij een live gesprek schakelen we vanwege de verstaanbaarheid wel over op het Nederlands.\u201d Van Dijk vervult zijn rol in afwisseling met presentatrice Nejifi Ramirez, afkomstig van AT5.", "Dichterbij", "Of het belangrijkste nieuws maandag uit de noordelijke provincies komt, is nu nog niet bekend. Vast staat wel dat de redactie \u201cminder stropdassen en meer echte mensen\u201d wil brengen dan het \u2018gewone\u2019 journaal, zegt Van Dijk. De lokale verslaggevers kennen de regio goed, waardoor hun items ook \u2018dichterbij\u2019 zullen komen. Een redactie bepaalt welke regionale onderwerpen ook voor de rest van het land interessant zijn.", "Dus: niet de verbreding van de provinciale weg, maar wel de gevolgen van de brexit voor de vissers uit Urk, geeft Van Dijk als voorbeeld. \u201cRTV Noord bracht afgelopen jaar een reportage over een optocht van met lampjes versierde trekkers langs een verzorgingshuis. Dat zou ook goed passen in het nieuwe journaal.\u201d", "Van Dijk heeft er veel zin in en voelt ook trots: \u201cMet dit landelijke platform krijgen wij als regionale omroepen ook een soort erkenning.\u201d", "Lees ook:", "Inspectie SZW onderzoekt schijnconstructies regionale omroepen", "De Inspectie SZW doet op verzoek van vakbond FNV onderzoek naar schijnzelfstandigheid en het onderbetalen van medewerkers van regionale omroepen RTV Oost en Omroep Brabant."], "authors": ["Iris Pronk"], "keywords": ["stropdassen", "regionale", "meer", "er", "zijn", "dijk", "ook", "mensen", "journaal", "van", "start", "en", "een", "nos", "minder", "regionaal", "echte", "het", "dat"], "pubDate": "2021-01-03T16:00:00Z", "publicationId": "b66cd8e4-4294-3571-bcd7-e490527f1a48"}