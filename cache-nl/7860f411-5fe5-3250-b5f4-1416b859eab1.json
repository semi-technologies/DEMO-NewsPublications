{"id": "7860f411-5fe5-3250-b5f4-1416b859eab1", "title": "Leerling uit video met Indiaanse activist klaagt Washington Post aan", "url": "https://nos.nl/artikel/2272709-leerling-uit-video-met-indiaanse-activist-klaagt-washington-post-aan.html", "summary": "De jongen die vorige maand te zien was in een massaal gedeelde video met een Indiaanse activist, heeft een schadeclaim van 250 miljoen dollar ingediend tegen The Washington Post.\nOp de achtergrond joelen medeleerlingen van Sandmann.\nViralDe beelden gingen de wereld over en de leerling van een katholieke jongensschool uit Kentucky werd uitgemaakt voor racist.\nDe leerlingen beantwoordden de scheldpartij door schoolleuzen te scanderen en een haka uit te voeren.\nHij benaderde de groep en ging voor Sandmann staan.", "paragraphs": ["De jongen die vorige maand te zien was in een massaal gedeelde video met een Indiaanse activist, heeft een schadeclaim van 250 miljoen dollar ingediend tegen The Washington Post. In het filmpje lijkt het alsof hij de activist, een 64-jarige man, treitert.", "Op de beelden staat de 16-jarige Nick Sandmann bij het Lincoln Memorial in Washington minutenlang pal voor de gepensioneerde marinier Nathan Phillips. Hij staart hem aan en glimlacht, terwijl Phillips op een trommel slaat en zingt. Op de achtergrond joelen medeleerlingen van Sandmann.", "Viral", "De beelden gingen de wereld over en de leerling van een katholieke jongensschool uit Kentucky werd uitgemaakt voor racist. Ook werd zijn familie met de dood bedreigd. Sandmann zei eerder al dat hij tijdens de anti-abortusdemonstratie de gemoederen juist wilde bedaren en dat hij en zijn medeleerlingen voor het incident werden uitgescholden door een andere groep die bij het monument een protestactie hield.", "Andere video's over het incident die later opdoken, bevestigen dat de leerlingen werden toegeschreeuwd door een groep zwarte Amerikanen die verbonden lijkt aan de Afrikaanse Hebree\u00ebrs, een religieuze groep die gelooft dat ze afstammen van de Isra\u00eblieten. Sandmann zei daarover dat deze groep hen uitschold voor racisten, crackers (vrij vertaald: bleekscheten) en incestkinderen.", "De leerlingen beantwoordden de scheldpartij door schoolleuzen te scanderen en een haka uit te voeren. Phillips dacht naar eigen zeggen dat de leerlingen op dat moment de draak staken met de traditionele dans. Hij benaderde de groep en ging voor Sandmann staan. Sandmann zei later dat hij stilstond om de rust te bewaren. \"Ik heb op een gegeven moment wel naar hem geglimlacht, omdat ik wilde overbrengen dat ik niet boos, ge\u00efntimideerd of geprovoceerd zou worden.\"", "Vooringenomen", "Sandmann claimt nu dat The Washington Post hem ten onrechte heeft weggezet als racist. Ook vindt hij dat de krant vooringenomen is over Trump. De leerlingen droegen tijdens de demonstratie petjes met de campagneslogan van de president: Make America Great Again.", "Achter het bedrag van 250 miljoen dollar zit volgens de leerling een gedachte: het is het bedrag dat Amazon-oprichter Jeff Bezos betaalde voor de krant in 2013."], "authors": [], "keywords": ["video", "sandmann", "washington", "hij", "van", "groep", "uit", "een", "voor", "indiaanse", "aan", "het", "en", "post", "die", "dat", "activist", "met", "leerling", "klaagt"], "pubDate": null, "publicationId": "88173a0d-96a0-3f0e-a203-5a13f8839a59"}