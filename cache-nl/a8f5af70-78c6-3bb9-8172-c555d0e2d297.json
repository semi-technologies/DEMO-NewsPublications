{"id": "a8f5af70-78c6-3bb9-8172-c555d0e2d297", "title": "Another Round van Thomas Vinterberg grote winnaar bij European Film Awards", "url": "https://volkskrant.nl/cultuur-media/another-round-van-thomas-vinterberg-grote-winnaar-bij-european-film-awards~b829dde5/", "summary": "Thomas Vinterberg bij de vertoning van Another Round, eerder dit jaar in Rome.\nBeeld EPAAnother Round (oorspronkelijke titel: Druk) van Thomas Vinterberg is de grote winnaar bij de Europese filmprijzen.\nHet nieuwe Deense drama van de 51-jarige regisseur van Festen (1998) en Jagten (2012) won zaterdagavond tijdens het jaarlijkse gala in de categorie\u00ebn beste film, beste regie en beste mannelijke hoofdrolspeler: Mads Mikkelsen.\nDe schokkende film van Alexander Nanau over de nasleep van een gruwelijke nachtclubbrand, de verregaande (politieke) corruptie en het laatste restantje vrije pers was eerder te zien op het International Documentary Filmfestival Amsterdam.\nDe Duitse Paula Beer won de prijs voor beste actrice voor haar spel in het mythologische drama Undine van Christian Petzold.", "paragraphs": ["Thomas Vinterberg bij de vertoning van Another Round, eerder dit jaar in Rome. Beeld EPA", "Another Round (oorspronkelijke titel: Druk) van Thomas Vinterberg is de grote winnaar bij de Europese filmprijzen. Het nieuwe Deense drama van de 51-jarige regisseur van Festen (1998) en Jagten (2012) won zaterdagavond tijdens het jaarlijkse gala in de categorie\u00ebn beste film, beste regie en beste mannelijke hoofdrolspeler: Mads Mikkelsen. Another Round, bekroond door de 3800 stemmende leden van de European Film Academy, handelt over een viertal bevriende docenten dat besluit te onderzoeken of het lesgeven ze beter afgaat onder enige invloed van alcohol.", "Vinterberg droeg de prijs op aan zijn 19-jarige dochter Ida, die kort voor aanvang van de draaiperiode omkwam bij een auto-ongeluk . Zij zou de dochter van Mikkelsens docent spelen in de film. Another Round is gecoproduceerd door het Nederlandse productiebedrijf Topkapi Films. De bekroonde film wordt in 2021 uitgebracht in de Nederlandse bioscopen.", "Het Roemeense Collective won de prijs voor beste Europese documentaire. De schokkende film van Alexander Nanau over de nasleep van een gruwelijke nachtclubbrand, de verregaande (politieke) corruptie en het laatste restantje vrije pers was eerder te zien op het International Documentary Filmfestival Amsterdam. De Duitse Paula Beer won de prijs voor beste actrice voor haar spel in het mythologische drama Undine van Christian Petzold.", "Een speciale award voor innovatie ging naar Women Make Film: A New Road Movie Through Cinema van Mark Cousins. De Ierse regisseur en filmdocent maakte een veertien uur lange film over uitstekende, doch onvoldoende bekende vrouwelijke filmmakers.", "De psychologische tbs-thriller Instinct van Halina Reijn was genomineerd in de categorie beste debuut, maar viel niet in de prijzen."], "authors": ["Bor Beekman"], "keywords": ["van", "round", "film", "een", "en", "awards", "european", "won", "winnaar", "vinterberg", "grote", "voor", "bij", "thomas", "prijs", "beste", "het"], "pubDate": "2020-12-13T17:15:02Z", "publicationId": "1a359314-37ee-33a8-8de7-301d3eb2ed28"}