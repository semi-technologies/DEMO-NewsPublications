{"id": "60010758-4bad-3bd1-9a6b-483ca94afc56", "title": "Kookboek getest: de restjes moeten op (+ een recept voor Cola-kip!)", "url": "https://www.telegraaf.nl/lifestyle/1658491149/kookboek-getest-de-restjes-moeten-op-een-recept-voor-cola-kip", "summary": "Het vloeibare restje \u2013 het kunnen er ook verschillende zijn \u2013 vormt het uitgangspunt voor een drankje, hapje, saus, dessert of bijgerecht.\nDe cola-kip die wij probeerden is, samen met het stoofvlees met bier en de rijstcurry met appelsap een van de uitzonderingen.\nDe volgende keer zouden wij gerust voor een extra schepje mosterd en een snuifje cayennepeper gaan.\nMet een portie basmatirijst erbij bleek het een lekkere alledaagse hap en, met kinderen in gedachten, een mooi alternatief voor de eeuwige kip met appelmoes.\nRoer de mosterd en ketchup met een scheut cola en giet dit mengsel over de drumsticks.", "paragraphs": ["\u2019Da\u2019s er echt een voor jou\u201d, gniffelde mijn collega terwijl ze me Het 2de restjeskookboek toeschoof. Reden voor het gegniffel was de ondertitel 60 recepten om meer uit je drankrestjes te halen.", "Mijn gewaardeerde collega weet immers dat ik een stevige neut bij tijd en wijlen weet te waarderen. Het probleem is echter dat de flessen wijn, bier en sterkedrank steevast tot op de bodem worden geledigd.", "Maar gelukkig focust deze uitgave niet enkel op alcoholische restjes. Ook met overschotjes van frisdrank, koffie en thee, zuivel, fruit- en groentesappen kan worden gekokkereld.", "Let wel, dit is niet het soort kookboek met recepten voor een complete maaltijd. Het vloeibare restje \u2013 het kunnen er ook verschillende zijn \u2013 vormt het uitgangspunt voor een drankje, hapje, saus, dessert of bijgerecht.", "De cola-kip die wij probeerden is, samen met het stoofvlees met bier en de rijstcurry met appelsap een van de uitzonderingen.", "De cola-kip dus. Niks moeilijks aan. Wij zetten het recept een klein beetje naar onze hand door de drumsticks in kippenbouillon te pocheren en wat minder gul met de bruine suiker te strooien. Alsnog smaakte de kip meer dan voldoende zoet. De volgende keer zouden wij gerust voor een extra schepje mosterd en een snuifje cayennepeper gaan.", "Met een portie basmatirijst erbij bleek het een lekkere alledaagse hap en, met kinderen in gedachten, een mooi alternatief voor de eeuwige kip met appelmoes.", "Cola-kip", "Ingredi\u00ebnten", "500 g drumsticks,", "100 g bruine suiker, snufje grof zeezout, 2 eetlepels scherpe mosterd, 4 eetlepels ketchup, 250 ml cola (of een blikje of een overschotje van de fles)", "Bereiding", "Kook de drumsticks", "30 minuten in voldoende water. Verwarm de oven voor op 175 \u00b0C. Giet de drumsticks af, dep ze droog en doe ze in een kleine braadslee.", "Bestrooi het vlees met suiker en zeezout. Roer de mosterd en ketchup met een scheut cola en giet dit mengsel over de drumsticks.", "Voeg de rest van de cola toe en zet de braadslee in de oven (ca. 45 min.) totdat de saus is ingedikt."], "authors": ["Erik De Keyzer"], "keywords": ["van", "wij", "getest", "recept", "voor", "en", "suiker", "een", "met", "ze", "moeten", "op", "colakip", "restjes", "te", "het", "kookboek"], "pubDate": null, "publicationId": "eaaf7e23-4e36-3c2d-bfe0-80f3507a250a"}