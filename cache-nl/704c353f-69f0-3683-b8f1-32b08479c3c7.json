{"id": "704c353f-69f0-3683-b8f1-32b08479c3c7", "title": "Wie wil er thuisblijven?", "url": "https://nrc.nl/nieuws/2021/01/11/wie-wil-er-thuisblijven-a4026983", "summary": "Wie wil weten welke extreme gevolgen de coronacrisis voor een land kan hebben, moet vooral de ontwikkelingen in het Verenigd Koninkrijk in de gaten houden.\nDaar dreigt zich een medische ramp te voltrekken.\n\u201eEr zijn recordaantallen besmettingen en ziekenhuisopnamen, het is veel erger dan in maart.\u201d Op den duur komt alles wel goed dankzij de vaccinaties, hoopte hij, maar tot die tijd kan er nog veel onheil gebeuren.\nHugo de Jonge die niet naar Op1 of Jinek wil komen, maar zich alleen per video laat interviewen?\nDe grote meerderheid hield zich daaraan, maar er was een kleine groep die in het hele land toch nog heel wat afschoot.", "paragraphs": ["Wie wil weten welke extreme gevolgen de coronacrisis voor een land kan hebben, moet vooral de ontwikkelingen in het Verenigd Koninkrijk in de gaten houden. Daar dreigt zich een medische ramp te voltrekken.", "\u201eWe zitten in het oog van de storm\u201d, hoorde ik zondagmorgen epidemioloog en hoogleraar Peter Horby ernstig zeggen in het ontbijtprogramma van Andrew Marr bij de BBC. \u201eEr zijn recordaantallen besmettingen en ziekenhuisopnamen, het is veel erger dan in maart.\u201d Op den duur komt alles wel goed dankzij de vaccinaties, hoopte hij, maar tot die tijd kan er nog veel onheil gebeuren.", "Het VK bereikte zaterdag het recordaantal doden van 80.868 door corona en de verwachting is dat dit tot boven de 100.000 zal stijgen. \u201eEn dat voor een griepje\u201d, zou ik graag tegen Thierry Baudet willen zeggen.", "Men is in het VK vooral bevreesd voor een ineenstorting van de National Health Service (NHS), het openbare gezondheidszorgstelsel. Grote aantallen artsen en verpleegkundigen raken overwerkt en melden zich ziek. \u201eHet is absoluut kritiek\u201d, zei Matt Hancock, minister van Volksgezondheid, tegen Marr \u201ede NHS heeft nog nooit onder zo\u2019n grote druk gestaan\u201d.", "Hancock wilde niet naar de tv-studio komen, hij liet zich alleen thuis via een videoverbinding interviewen. Op die manier kon hij h\u00e9t medische adagium van de Britse regering belichamen: \u201eStay at home!\u201d Dat hoor je overal in de Britse media, veel meer dan in de Nederlandse. Hugo de Jonge die niet naar Op1 of Jinek wil komen, maar zich alleen per video laat interviewen? Ik zie het nog even niet gebeuren. En \u00e1ls het gebeurt, zul je zien dat hij thuis geen swingende Portugese schoenen met zachtblauwe bloemenprint draagt, maar reuze ingetogen, huiselijke pantoffels.", "\u201eBlijf thuis!\u201d In Nederland hebben we daar erg veel moeite mee. Zaterdagmiddag moest ik me op een brug over de Prinsengracht in Amsterdam langs een menigte van een man (en vrouw) of zeventig wurmen, die vrolijk een glaasje of flesje stonden te drinken. Ze hingen in groepjes bij elkaar, niemand droeg een mondkapje, de anderhalvemeter was een halve meter geworden. Het drankje was aangeschaft in een naburig caf\u00e9 dat niet open was, afgezien van een geheim deurtje of raampje dat kennelijk af en toe om onnaspeurlijke redenen open waaide.", "Het tafereel deed me sterk denken aan de afgelopen oudejaarsnacht toen het knallen officieel verboden was. De grote meerderheid hield zich daaraan, maar er was een kleine groep die in het hele land toch nog heel wat afschoot. Op een korte brug bij mij in de buurt \u2013 een \u00e1ndere brug \u2013 werd van twaalf tot twee uur in de nacht volop zwaar vuurwerk afgestoken door een groep van zo\u2019n vijftig vooral jonge mensen. Ze rammelden met pannen, zongen, dansten en stookten een vuurtje. De politie liet zich pas tegen twee uur zien \u2013 toen was het feest snel afgelopen.", "Je zou een enqu\u00eate moeten kunnen houden onder zulke groepen terwijl ze zich amuseren. Met vragen als: \u201eWaarom vinden jullie dat de afgekondigde maatregelen en adviezen niet voor jullie gelden?\u201d Het is geen louter Nederlands probleem. \u201eBlijven de mensen wel voldoende thuis?\u201d vroeg Marr aan de minister . \u201eDe grote meerderheid wel\u201d, zei hij, \u201emaar alleen als iedereen het doet zal het baten.\u201d", "Een versie van dit artikel verscheen ook in NRC Handelsblad van 11 januari 2021"], "authors": ["Frits Abrahams", "Leestijd Minuten"], "keywords": ["er", "van", "en", "maar", "een", "thuisblijven", "wie", "wil", "hij", "het", "zich", "niet", "dat", "die"], "pubDate": "2021-01-11T00:00:00Z", "publicationId": "523804ef-c522-3326-9bed-36886aac98cb"}