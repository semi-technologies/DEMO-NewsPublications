{"id": "c9aa6702-75fb-3e62-84c5-d392b033bfc2", "title": "In \u2018Staatsgeheim\u2019 weet uiteindelijk niemand meer wat nou waar is en wie je moet geloven", "url": "https://trouw.nl/cultuur-media/in-staatsgeheim-weet-uiteindelijk-niemand-meer-wat-nou-waar-is-en-wie-je-moet-geloven~b75071c7/", "summary": "Waarom kiest een jonge student, een \u2018niksige hockeybal\u2019 die nooit iets tekort is gekomen in zijn leven, voor een primitief avontuur?\nDrie weken moet hij afgezonderd doorbrengen in een hut in het bos, ergens op een militair oefenterrein op de Veluwe.\nMaar Max weet het zeker: ik ben niet gek, ik weet wat ik heb gezien.\nPassend in coronatijdMet Staatsgeheim maakten Harm Duco Schut en Loek Hennipman een podcast die goed in deze coronatijd met ethische dilemma\u2019s past.\nNiet alleen in de college-achtige consulten die dr. Walsch aan Max geeft, ook als luisteraar weet je op een gegeven moment niet meer wat waar is en wie je moet geloven.", "paragraphs": ["Waarom kiest een jonge student, een \u2018niksige hockeybal\u2019 die nooit iets tekort is gekomen in zijn leven, voor een primitief avontuur? Om de enige reden die hem als ego\u00efstische hedonist in beweging kan krijgen: geld. Alleen heeft de hoofdpersoon in \u2018Staatsgeheim\u2019 geen idee waar hij zich werkelijk voor heeft opgegeven.", "De 25-jarige Max Monnikenberg (Harm Duco Schut) laat zich ompraten om als proefkonijn te dienen voor een sociaal podcastexperiment. Drie weken moet hij afgezonderd doorbrengen in een hut in het bos, ergens op een militair oefenterrein op de Veluwe. Zonder eten, zonder mobieltje, volledig zelfvoorzienend. Het enige dat hij hoeft te doen: elke dag zijn belevenissen bijhouden met een voicerecorder. Maakt hij de drie weken vol, zonder op de noodknop te drukken, dan krijgt hij achtduizend euro.", "Verveling slaat toe", "Hij hoeft niet eens alleen het bos in; hij krijgt gezelschap van ene Leon Crone (Loek Hennipman), die hij pas ontmoet op de dag dat ze gedropt worden. Qua uiterlijk zijn evenbeeld, qua karakter kunnen ze niet meer verschillen.", "Leon maakt bogen en brandnetelthee; Max vertrouwt overduidelijk op de achtervang in de vorm van de geavanceerde stappenteller om hun pols en de eerder genoemde noodknop. Ondanks die totaal andere levenshouding redden ze het prima samen. Niks aan het handje, behalve de verveling die toeslaat.", "Tot ze, met nog vijf dagen wildernis te gaan, bij een bosmeertje zitten en iets onmogelijks zien.", "\u201cHet was hartje zomer, je had waarschijnlijk te weinig gedronken, je ging opeens totaal onverantwoord over op een andere levensstijl\u201d, praat psychiater Dr. Walsch (Gijs Scholten van Aschat) in op Max als zijn bizarre belevenissen achter de rug zijn. Maar Max weet het zeker: ik ben niet gek, ik weet wat ik heb gezien.", "Passend in coronatijd", "Met Staatsgeheim maakten Harm Duco Schut en Loek Hennipman een podcast die goed in deze coronatijd met ethische dilemma\u2019s past. Mag het leven van \u00e9\u00e9n persoon worden opgeofferd als daarmee het welzijn van de groep is veiliggesteld, vroegen de acteurs en scenarioschrijvers zich af: het bekende trolleyprobleem.", "Daarnaast voeren misinformatie en complotdenken de boventoon als thema\u2019s. Niet alleen in de college-achtige consulten die dr. Walsch aan Max geeft, ook als luisteraar weet je op een gegeven moment niet meer wat waar is en wie je moet geloven. Zijn de piepjes echt alleen van de voicerecorders? En hoe betrouwbaar is Max zelf eigenlijk?", "Staatsgeheim is onder andere te beluisteren via Spotify en Apple Podcasts. De vierde en laatste aflevering komt uit op 1 december."], "authors": ["Malin Kox"], "keywords": ["uiteindelijk", "van", "wat", "nou", "waar", "meer", "op", "het", "staatsgeheim", "wie", "niemand", "hij", "die", "zijn", "moet", "een", "en", "te", "max", "weet"], "pubDate": "2020-11-26T11:41:00+01:00", "publicationId": "b66cd8e4-4294-3571-bcd7-e490527f1a48"}