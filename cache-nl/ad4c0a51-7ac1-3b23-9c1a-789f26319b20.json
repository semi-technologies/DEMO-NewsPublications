{"id": "ad4c0a51-7ac1-3b23-9c1a-789f26319b20", "title": "Pak nou eens een taartschep in plaats van een taartvorkje voor cultuur", "url": "https://trouw.nl/opinie/pak-nou-eens-een-taartschep-in-plaats-van-een-taartvorkje-voor-cultuur~b061634f/", "summary": "Het begint een te bekend patroon te worden.\nEen cultuurinstelling krijgt een positieve beoordeling van de Raad voor Cultuur of het Fonds Podiumkunsten.\nEn maandag bleek \u00administer Van Engelshoven bereid om met een \u2018gebaksvorkje\u2019 in haar begroting geld voor theaterproductiehuis Frascati en platform Plan Brabant te vinden.\nDan moet de Kamer zich hard maken voor een hoger budget.\nEn liever niet met een gebaksvorkje, maar met een taartschep.", "paragraphs": ["Het begint een te bekend patroon te worden. Een cultuurinstelling krijgt een positieve beoordeling van de Raad voor Cultuur of het Fonds Podiumkunsten. Maar er is te weinig geld, en dus krijgt de instelling alsnog geen subsidie. Vervolgens komt elke keer een lobby richting politiek Den Haag op gang en komt het bij de behandeling van de subsidieverdeling in de Tweede Kamer alsnog goed.", "In een ver verleden werd theatergroep De Appel zo gered en vier jaar geleden kreeg onder andere Orkater op het nippertje subsidie om voort te bestaan. Deze \u00adzomer bleek er toch nog geld beschikbaar voor Scapino Ballet en Eurosonic Noorderslag. En maandag bleek \u00administer Van Engelshoven bereid om met een \u2018gebaksvorkje\u2019 in haar begroting geld voor theaterproductiehuis Frascati en platform Plan Brabant te vinden. Deze ontwikkelinstellingen helpen beginnend talent op weg met hun theatervoorstellingen.", "Deze keer kwam de hulp van prominenten als regisseur Ivo van Hove en theatermaker Sadettin Kirmizi\u00ady\u00fcz. En de methode werkt elke keer. Er is reden verheugd te reageren, want hoe treurig is het om instellingen die jonge theatermakers goed op weg helpen, de nek om te draaien.", "De vraag is alleen waarom ze niet direct subsidie kregen. Dat lijkt puur een kwestie van geld. De Raad voor Cultuur prijst hun \u00adresultaten wel, toch krijgen ze geen subsidie. Zo verloopt het steeds sinds de bezuiniging van 200 miljoen euro in 2013. Voor veel goed presterende theater-, muziek- en dansclubs is geen geld meer.", "Rare lobby", "Sommige instellingen, bijvoorbeeld Nieuw Ensemble van dirigent Ed Spanjaard, verdwijnen. Andere, zoals Cappella Amsterdam, houden zich met private geldbronnen ternauwernood staande. Al haalt dit koor nu opgelucht adem, omdat het nu wel weer subsidie krijgt.", "Subsidiegeld is er per definitie te weinig. Maar sinds de forse bezuiniging van 200 miljoen op dit deel van de cultuurbegroting, vallen veel cultuurmakers van formaat af. En elke keer schrikt de Tweede Kamer zo van de schade die dit aanricht, dat ze een zoektocht met taartvorkjes naar geld eist.", "Als de Kamer echt vindt dat er elke keer te weinig geld is om belangrijke clubs in de culturele infrastructuur te ondersteunen, wordt het hoog tijd voor een structurele en eerlijker oplossing. Dan moet de Kamer zich hard maken voor een hoger budget. En liever niet met een gebaksvorkje, maar met een taartschep. Alleen zo komen we af van die rare lobby, waardoor steeds dankzij aansprekende namen op het laatste moment toch het balletje n\u00e9t de goede kant op valt.", "Het commentaar is de mening van Trouw, verwoord door leden van de hoofdredactie en senior redacteuren."], "authors": [], "keywords": ["taartvorkje", "van", "pak", "plaats", "het", "op", "met", "subsidie", "een", "eens", "en", "te", "geld", "taartschep", "cultuur", "nou", "voor"], "pubDate": "2020-11-25T07:40:00+01:00", "publicationId": "b66cd8e4-4294-3571-bcd7-e490527f1a48"}