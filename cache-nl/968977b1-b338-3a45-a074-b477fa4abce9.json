{"id": "968977b1-b338-3a45-a074-b477fa4abce9", "title": "Klaar voor", "url": "https://www.nrc.nl/nieuws/2020/12/17/klaar-voor-a4024200", "summary": "\u2018Nou, ik ben er klaar voor hoor\u201d, zei de neef (12) toen hij me gisteravond nog even uitliet in het park.\nVertellen waar je mee zit, of wat je nog wil bereiken.\u201dDe neef begon heel zacht voor zich uit te prevelen.\n\u201eIk geloof dat ik klaar ben\u201d, zei hij na een tijdje.\nIk hoop dat ik het een beetje goed deed.\u201d\u201eVolgens mij was het een prima eerste keer.\nEn voor twaalfjarigen is alles al helemaal onvoorspelbaar geworden.", "paragraphs": ["\u2018Nou, ik ben er klaar voor hoor\u201d, zei de neef (12) toen hij me gisteravond nog even uitliet in het park. \u201eWaarvoor?\u201d, vroeg ik, want op die leeftijd zijn er zo veel dingen waar je jezelf opeens toe in staat acht. \u201eBidden!\u201d, zei hij. Toen ik uitgelachen was, bleek dat hij het meende.", "\u201eJe hebt altijd beloofd het me te zullen leren\u201d, zei hij.", "Dat was waar en dus namen we plaats op een bankje. Als kind was ik dankzij een streng christelijke basisschool enorm devoot. Mijn ouders geloofden niet, waardoor ik \u2019s nachts in bed hartstochtelijk voor hun zielenheil bad, terwijl zij zichzelf nog lekker een borrel inschonken. Ik weet niet of ze gered zijn, maar ik weet inmiddels wel hoe je het woord richt tot God, of Hij nou bestaat of niet.", "\u201eVouw je handen\u201d, zei ik tegen de neef, \u201een sluit je ogen. Goed zo. En dan begin je met een groet.\u201d", "\u201eHoi God!\u201d, brulde de neef. Een paar voorbijgangers keken hem verward aan.", "\u201eIn stilte, gast\u201d, siste ik.", "\u201eHoi God\u201d, zei hij in stilte. \u201eEn nu?\u201d", "\u201eWat je maar wil. Hem bedanken voor alles wat je tot dusver meevalt. Vertellen waar je mee zit, of wat je nog wil bereiken.\u201d", "De neef begon heel zacht voor zich uit te prevelen. Ik scrollde ondertussen wat door Instagram.", "\u201eIk geloof dat ik klaar ben\u201d, zei hij na een tijdje. \u201eWat nu?\u201d", "\u201eNu zeg je amen.\u201d", "Aldus geschiedde. Hij staarde even peinzend voor zich uit.", "\u2018Hoe vond je het?\u201d, vroeg ik. \u201eBest ok\u00e9\u201d, zei hij. \u201eIk werd er vooral rustig van. Ik hoop dat ik het een beetje goed deed.\u201d", "\u201eVolgens mij was het een prima eerste keer. Er kwam niet opeens een bliksemschicht uit de hemel of een pissige engel met een vlammend zwaard tevoorschijn.\u201d", "\u201eGelukkig maar\u201d, zei hij, en zweeg weer.", "Ik wilde doorvragen, benieuwd waar die wens tot bidden vandaan kwam, al kon ik het wel raden. In onzekere tijden grijpen mensen naar het geloof. En voor twaalfjarigen is alles al helemaal onvoorspelbaar geworden.", "\u201eWil je nu ook naar de kerk?\u201d, vroeg ik toen we opstonden.", "\u201eBen je gek\u201d, zei hij, \u201ede kerk heeft toch niets met mijn gebed te maken.\u201d", "Ah. Emily Bront\u00eb schreef eens dat religie iets was tussen haar en God, en dat niemand zich er verder mee te bemoeien had. Het beviel me wel dat de neef er ook zo in stond. Tevreden sjokten we verder, door een winter die maar niet aan zijn groeispurt begon.", "Ellen Deckwitz schrijft op deze plek een wisselcolumn met Marcel van Roosmalen.", "Een versie van dit artikel verscheen ook in NRC Handelsblad van 17 december 2020"], "authors": ["Ellen Deckwitz", "Leestijd Minuut"], "keywords": ["dat", "een", "en", "ik", "zei", "voor", "er", "je", "klaar", "hij", "het"], "pubDate": "2020-12-17T00:00:00Z", "publicationId": "523804ef-c522-3326-9bed-36886aac98cb"}