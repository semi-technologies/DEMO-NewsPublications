{"id": "ff06719f-8702-3bea-aa06-aaf4bc695ee4", "title": "Engelstalige tak van De Correspondent stopt", "url": "https://volkskrant.nl/cultuur-media/engelstalige-tak-van-de-correspondent-stopt~b2a59e64/", "summary": "Beeld Daniel RosenthalThe Correspondent, de Engelstalige tak van het journalistieke platform De Correspondent, stopt per 1 januari.\nHet nieuws is nog niet officieel bevestigd door Ernst-Jan Pfauth, de mede-oprichter en directeur van het online-nieuwsmedium.\n\u2018Ernst-Jan wil zich op dit moment helemaal richten op de nette afwikkeling van The Correspondent\u2019, laat een woordvoerder weten, die zegt dat hij daarom op dit moment geen tijd heeft voor interviews.\nToen vijf maanden later bleek dat er geen standplaats in New York zou komen, keerden verschillende Amerikaanse promotors en werknemers zich tegen The Correspondent.\nAanvankelijk ontkende de hoofdredactie dat er ooit gecommuniceerd was dat er een kantoor in New York zou komen.", "paragraphs": ["Ernst-Jan Pfauth in de New Yorkse wijk Williamsburg. Beeld Daniel Rosenthal", "The Correspondent, de Engelstalige tak van het journalistieke platform De Correspondent, stopt per 1 januari. Dat meldt de website over journalistiek Villamedia. Het nieuws is nog niet officieel bevestigd door Ernst-Jan Pfauth, de mede-oprichter en directeur van het online-nieuwsmedium.", "\u2018Ernst-Jan wil zich op dit moment helemaal richten op de nette afwikkeling van The Correspondent\u2019, laat een woordvoerder weten, die zegt dat hij daarom op dit moment geen tijd heeft voor interviews. \u2018We zullen later een bericht online plaatsen, nadat alle medewerkers op een nette manier zijn ge\u00efnformeerd en het kunnen verwerken.\u2019", "Na een succesvolle internationale campagne haalde De Correspondent eind 2018 2,6 miljoen dollar op om een Engelstalige redactie op te zetten. Verschillende grote journalistieke namen uit de Verenigde Staten, zoals Jay Rosen, verbonden zich aan de campagne.", "Toen vijf maanden later bleek dat er geen standplaats in New York zou komen, keerden verschillende Amerikaanse promotors en werknemers zich tegen The Correspondent. Aanvankelijk ontkende de hoofdredactie dat er ooit gecommuniceerd was dat er een kantoor in New York zou komen. Na de ophef ging het platform alsnog door het stof met een excuusbrief aan leden en donateurs.", "In een interview met Villamedia liet hoofdredacteur Ernst-Jan Pfauth onlangs al doorschemeren dat The Correspondent in zwaar weer verkeerde: in oktober bleek dat van de 56 duizend leden er slechts 21 duizend het abonnement verlengden."], "authors": ["Nadia Ezzeroili"], "keywords": ["van", "het", "op", "pfauth", "stopt", "correspondent", "tak", "een", "engelstalige", "dat", "en", "zich", "er"], "pubDate": "2020-12-10T14:19:29+01:00", "publicationId": "1a359314-37ee-33a8-8de7-301d3eb2ed28"}