{"id": "6a2f1b4d-3609-38b1-9913-25827af95660", "title": "Lawrence Brownlee en Michael Spyres gaat werkelijk geen C te hoog", "url": "https://trouw.nl/cultuur-media/lawrence-brownlee-en-michael-spyres-gaat-werkelijk-geen-c-te-hoog~bebd45a6/", "summary": "Twee jaar geleden deden Lawrence Brownlee en Michael Spyres het Concertgebouw aan.\nBrownlee en Spyres zijn gespecialiseerd in de rollen die Rossini voor zijn beroemde tenoren in Napels schreef.\nSpyres\u2019 stem is donkerder getimbreerd en hij is eigenlijk wat ze een baritenor noemen, een bariton dus met een ongelofelijke hoogte.\nBrownlee is de lichtere tenor, maar zijn geluid mengt mooi met dat van Spyres.\nIn de terzetten krijgen de tenoren mooi hulp van Tara Erraught (mezzo) en van Xabier Anduaga.", "paragraphs": ["Deze spectaculaire cd is getiteld \u2018Amici e Rivali\u2019 \u2013 vrienden en rivalen dus. En de mannen op wie dit slaat zijn aan elkaar gewaagd. Ze spelen rivalen op de b\u00fchne, en zijn vrienden in het echte leven. Twee jaar geleden deden Lawrence Brownlee en Michael Spyres het Concertgebouw aan. Daar deden de twee Amerikaanse tenoren een partijtje hoogspringen voor stembanden waar een enthousiaste zaal zich met grote verwondering aan vergaapte. En nu is er een cd waar een deel van de muziek van dat onvergetelijke concert is op terecht is gekomen. Brownlee en Spyres zijn gespecialiseerd in de rollen die Rossini voor zijn beroemde tenoren in Napels schreef. Schier onzingbare rollen, maar de beide Amerikanen gaat werkelijk geen C te hoog.", "Spyres\u2019 stem is donkerder getimbreerd en hij is eigenlijk wat ze een baritenor noemen, een bariton dus met een ongelofelijke hoogte. Brownlee is de lichtere tenor, maar zijn geluid mengt mooi met dat van Spyres. De meeste duetten en terzetten komen uit Rossini\u2019s Napelse opera\u2019s als \u2018Elisabetta, regina d\u2019Inghilterra\u2019, \u2018Otello\u2019, \u2018Ricciardo e Zoraide\u2019 en \u2018Armida\u2019. Redelijk onbekende, maar schitterende en opzwepende muziek waarin de twee elkaar bestoken met de ene lastige roulade na de andere. Zangtechnisch zijn beiden een wonder. Ze worden op niveau begeleid door I Solisti Italiani onder leiding van Corrado Rovaris. In de terzetten krijgen de tenoren mooi hulp van Tara Erraught (mezzo) en van Xabier Anduaga. N\u00f3g een tenorrivaal."], "authors": ["Peter Van Der Lint"], "keywords": ["spyres", "gaat", "zijn", "van", "tenoren", "twee", "lawrence", "hoog", "en", "een", "met", "ze", "werkelijk", "c", "geen", "te", "op", "michael"], "pubDate": "2020-12-04T13:41:00Z", "publicationId": "b66cd8e4-4294-3571-bcd7-e490527f1a48"}