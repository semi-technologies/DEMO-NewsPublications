{"id": "d81ce512-440d-3421-9360-5bd564685c07", "title": "Met tragiek en alarmisme krik je het gemoed aan de kersttafel niet op", "url": "https://trouw.nl/opinie/met-tragiek-en-alarmisme-krik-je-het-gemoed-aan-de-kersttafel-niet-op~bb91c9f2/", "summary": "De regering zou bezig zijn de verantwoordelijkheid voor het verslechteren van de situatie op die ongedisciplineerde burgers af te schuiven.\nWie de grafieken van de tweede golf met de eerste vergelijkt, ziet dat het aantal doden aanzienlijk lager ligt.\nMisschien daarom ook zijn coronadoden en het percentage besmettingen niet meer de maatstaf, maar nu plotseling het aantal nieuwe ic-pati\u00ebnten per dag.\nDe toestand is natuurlijk nog steeds ernstig, maar met tragiek en alarmisme werk je niet aan het opkrikken van het gemoed bij burgers die Kerst liefhebben.\nGeef ze af en toe een pluimpje en een schouderklop wegens al hun opofferingen die de betere resultaten van de tweede golf mogelijk hebben gemaakt.", "paragraphs": ["Op Radio 1 hoorde ik woensdag iemand zeggen dat de laatste persconferentie van premier Rutte en minister De Jonge de slechtste was uit het coronatijdperk. De regering zou bezig zijn de verantwoordelijkheid voor het verslechteren van de situatie op die ongedisciplineerde burgers af te schuiven.", "Ik denk juist dat in zijn genre, dat wil zeggen in de categorie overtrokken alarmisme met als doel protesten in de kiem te smoren (\u2018droge\u2019 en \u2018natte\u2019 horeca!), deze persconferentie uitstekend was. Hoe zwarter het scenario, hoe aarzelender het verzet. Wees blij met je verminkte Kerst want het kan nog veel erger. Dreigende Rutte over de \u2018somber makende\u2019 stijging van de coronacijfers: \u201cOf we zorgen er samen voor, door ons gedrag, dat de cijfers de goede kant op gaan (...) of ik sluit het zelfs niet uit dat we voor Kerst bij u terug moeten komen met nog strengere maatregelen\u201d. In voetbaltermen een soort \u2018assist\u2019 voor minister De Jonge die zijn ingestudeerde bon mot van mavo-niveau kon inkoppen: \u201cLaten we ervoor zorgen dat de feestdagen geen feestdagen worden voor het \u00advirus\u201d.", "Na deze bangmakerij uit het handboek \u2018communicatie voor \u00adbeginners\u2019 kwam ook een vleugje emotie. Rutte: \u201cInmiddels tellen we door corona bijna 10.000 lege stoelen aan de kersttafel\u201d. Met permissie, deze pathetiek werkt contraproductief: hoe gediscrimineerd zullen de overige 150.000 \u2018reguliere\u2019 overledenen van dit jaar zich niet voelen (onder wie ongeveer 45.000 door kanker en 37.000 door hart- en vaatziekten) van wie de afwezigheid aan de kersttafel niet werd opgemerkt?", "De spelregels \u00adtijdens de wedstrijd veranderen", "Maar is de situatie zo dramatisch? Wie de grafieken van de tweede golf met de eerste vergelijkt, ziet dat het aantal doden aanzienlijk lager ligt. In de eerste negen weken van de eerste golf overleden 33 procent meer mensen dan verwacht, nu (in de eerste negen weken van de tweede golf) is de relatieve oversterfte 15 procent, en dus meer dan gehalveerd. Daarbij is het percentage van geteste personen dat positief was nu gestegen met maar 0,6 procentpunt (van 11,1 een week geleden, naar 11,6). Misschien daarom ook zijn coronadoden en het percentage besmettingen niet meer de maatstaf, maar nu plotseling het aantal nieuwe ic-pati\u00ebnten per dag. Het moet naar tien, terwijl we nu op \u2018meer dan het dubbele zitten\u2019 hamerde Rutte keer op keer. Dit noem je de spelregels veranderen \u00adtijdens de wedstrijd, sorry voor de misschien te lichtvoetige metafoor. Tien ic-opnames is natuurlijk aanzienlijk lager \u2013 zo niet als doelstelling voorlopig onhaalbaar \u2013 vergeleken met de vaak meer dan 50 per dag (120 op 27 maart) uit de eerste golf.", "De toestand is natuurlijk nog steeds ernstig, maar met tragiek en alarmisme werk je niet aan het opkrikken van het gemoed bij burgers die Kerst liefhebben. Je hoeft deze pandemie niet te gaan dood\u00adrelativeren, maar realiteitszin wordt wel van bestuurders verwacht. Burgers zijn geen kleuters die op een \u00adinfantiel discours zitten te wachten. Geef ze af en toe een pluimpje en een schouderklop wegens al hun opofferingen die de betere resultaten van de tweede golf mogelijk hebben gemaakt.", "Drie keer per week werpt columnist Sylvain Ephimenco zijn blik op de actualiteit. Lees zijn columns hier terug."], "authors": ["Sylvain Ephimenco"], "keywords": ["van", "krik", "het", "op", "met", "zijn", "kersttafel", "niet", "tragiek", "je", "gemoed", "en", "dat", "een", "voor"], "pubDate": "2020-12-10T07:45:00+01:00", "publicationId": "b66cd8e4-4294-3571-bcd7-e490527f1a48"}