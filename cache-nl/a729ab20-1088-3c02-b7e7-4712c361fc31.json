{"id": "a729ab20-1088-3c02-b7e7-4712c361fc31", "title": "Van Tranendal tot Modekwartier: de metamorfose van een Arnhemse probleemwijk", "url": "https://volkskrant.nl/de-gids/van-tranendal-tot-modekwartier-de-metamorfose-van-een-arnhemse-probleemwijk~bfea53b20/", "summary": "Pal naast het stadscentrum was de 19de-eeuwse buurt met bakstenen arbeidershuisjes, een luthers hofje en een kloeke korenmolen verworden tot probleemwijk vol prostitutie, daklozen en drugshandel.\nDat kon zo niet langer en daarom dokterden gemeentebestuur en woningcorporatie een masterplan uit voor de transformatie tot Modekwartier \u2013 met een modehotel, restaurants, ateliers en boetieks van kleinschalige ondernemers, veelal afkomstig van kunstacademie Artez, die modemeesters afleverde als Viktor & Rolf, Iris van Herpen en Jan Taminiau.\nDe drie illustratoren van Het Paradijs verkopen eigen werk in hun winkel annex atelier.\nKlarendalseweg 172, do 11-17 uur, za 12-17 uur, hetparadijs.netMirte Engelhard behoort tot de eerste modeontwerpers die zich vestigden in het Modekwartier.\nBeeld Sander GroenFlorali\u00ebn: Hanneke van de PolGe\u00efnspireerd door botanische tekeningen en art-nouveaumotieven maakt Hanneke van de Pol misschien wel het mooiste behang van de wereld.", "paragraphs": ["Reisjournalist Sander Groen verkent om de week een onvermoede bestemming in Nederland of net over de grens. Deze week bezoekt hij het Modekwartier in Arnhem.", "\u2018Tranendal\u2019, zo luidde de bijnaam van Klarendal. Pal naast het stadscentrum was de 19de-eeuwse buurt met bakstenen arbeidershuisjes, een luthers hofje en een kloeke korenmolen verworden tot probleemwijk vol prostitutie, daklozen en drugshandel. Dat kon zo niet langer en daarom dokterden gemeentebestuur en woningcorporatie een masterplan uit voor de transformatie tot Modekwartier \u2013 met een modehotel, restaurants, ateliers en boetieks van kleinschalige ondernemers, veelal afkomstig van kunstacademie Artez, die modemeesters afleverde als Viktor & Rolf, Iris van Herpen en Jan Taminiau. Inmiddels biedt het Modekwartier meer dan mode: ook kunst, design, vintagemeubels, boeken en platen zijn te vinden in de vijftig winkels, waar je vaak shopt bij de makers zelf.", "De drie illustratoren van Het Paradijs verkopen eigen werk in hun winkel annex atelier. Beeld Sander Groen", "Illustratief: Het Paradijs", "De ragfijne lijntekeningen van Els ten Klooster, Esther H\u00f6rchner en Maaike Burgers verschijnen in tijdschriften als Flow, Libelle, Margriet, Flair en RED. Hun studio aan de Klarendalseweg dient ook als winkel voor de eveneens door henzelf ge\u00efllustreerde borden, kopjes, mokken, kommen, kussens, postkaarten en prints.", "Klarendalseweg 172, do 11-17 uur, za 12-17 uur, hetparadijs.net", "Mirte Engelhard behoort tot de eerste modeontwerpers die zich vestigden in het Modekwartier. Beeld Sander Groen", "Circulair: Mirte Engelhard", "Mirte Engelhard is modeontwerper \u00e9n geboren Klarendalse, een zeldzame combinatie. In haar winkel annex atelier, waar in het berghok de stoffen tot het plafond zijn opgestapeld, maakt ze met behulp van jong talent, kringloopwinkels en gebruikte materialen minimalistische creaties met een vleugje origami.", "Klarendalseweg 134-A, do-vr 11-17 uur, za 10-17 uur, mirte-engelhard.com", "Korenmolen De Kroon maalt nog wekelijks. Beeld Sander Groen", "Malen: Molen De Kroon", "De trots van Klarendal is de anderhalve eeuw oude korenmolen, die bijkans schever staat dan de Toren van Pisa. De molen maalt nog elke week, de molenaars geven enthousiaste rondleidingen en de molenwinkel verkoopt ambachtelijke bloem, muesli, haver, koffie, stroopwafels en miniatuurmolens.", "Klarendalseweg 82, vr 13-16 uur, za 10-16 uur, molendekroon.nl", "Mippies biedt een wonderlijke mix van vintagemeubelen. Beeld Sander Groen", "Vintagemeubels: Mippies", "Van Scandinavische loungestoelen, Pastoe-dressoirs en Panthella-paddestoellampen tot gouden palmbomen, geknoopte wandtapijten en porseleinen tijgers: Mip van Mippies Vintage & Design weet kunst en kitsch kundig te combineren. De collectie is niet spotgoedkoop, wel een stuk origineler dan in de meeste Randstedelijke vintagewinkels.", "Klarendalseweg 382, do-za 11-17 uur, mippies.com", "Hanneke van de Pol ontwerpt botanisch ge\u00efnspireerde wandbekleding voor clubs, restaurants en hotels. Beeld Sander Groen", "Florali\u00ebn: Hanneke van de Pol", "Ge\u00efnspireerd door botanische tekeningen en art-nouveaumotieven maakt Hanneke van de Pol misschien wel het mooiste behang van de wereld. Haar ontwerpen sieren de muren van hotellobby\u2019s, restaurants en nachtclubs van Amsterdam tot Londen. Fraai (en betaalbaar) zijn ook de botanische posters.", "Klarendalseweg 363, op afspraak, hannekevandepol.com", "Smakelijk eten bij fusionrestaurant Bizar-Bazar in de voormalige lutherse kerk. Beeld Sander Groen", "Praktische informatie Reis", "Het Modekwartier ligt op drie minuten lopen van treinstation Arnhem Velperpoort, ns.nl. De meeste winkels zijn open op vrijdag en zaterdag, modekwartier.nl Eet", "Bizar-Bazar is de smaakkathedraal van Arnhem: in de fenomenaal verbouwde lutherse kerk met orgel en fresco\u2019s komen de tajines sissend heet op tafel, bizarbazar.nl Bed", "Onder leiding van mode-illustrator Piet Paris ontwierpen Artez-laureaten de twintig kamers van Hotel Modez. Slapen in een Spijkers & Spijkers of Bas Kosters kan vanaf \u20ac 100, hotelmodez.nl", "De twintig kamers van Hotel Modez werden ingericht door laureaten van de Arnhemse kunstacademie. Beeld Sander Groen"], "authors": ["Sander Groen"], "keywords": ["van", "een", "modekwartier", "arnhemse", "en", "met", "sander", "tranendal", "tot", "uur", "beeld", "probleemwijk", "het", "metamorfose"], "pubDate": "2020-03-13T14:00:10Z", "publicationId": "1a359314-37ee-33a8-8de7-301d3eb2ed28"}