{"id": "ffed554f-e006-3a78-98ca-9bc14fd56cde", "title": "Sony verwijdert geplaagde blockbustergame uit webwinkel", "url": "https://trouw.nl/cultuur-media/sony-verwijdert-geplaagde-blockbustergame-uit-webwinkel~bd143105/", "summary": "Die fouten vari\u00ebren van zogeheten \u2018bugs\u2019 waardoor het spel ineens vastloopt, tot \u2018glitches\u2019 waarbij personages dwars door muren of auto\u2019s heenlopen.\nHoewel sommige foutjes vooral tot komische compilatievideo\u2019s op YouTube hebben geleid, staan andere de voortgang of beleving van het spel in de weg.\nMaar in dit geval heeft Sony dus besloten dat de problemen daar te talrijk voor zijn.\nHet bedrijf gaf toe dat het meer aandacht aan de problemen had moeten besteden.\nEpischDat de teleurstelling in de gamewereld zo groot is, komt niet alleen doordat Sony het spel vlak voor Kerst terugtrekt.", "paragraphs": ["Een extra domper op de Kerst voor gamers: Sony heeft de langverwachte Playstation-game \u2018Cyberpunk 2077\u2019 een week na verschijning alweer uit zijn webshop gehaald. Het spel bevat zoveel fouten dat spelers en recensenten het onspeelbaar noemen.", "Die fouten vari\u00ebren van zogeheten \u2018bugs\u2019 waardoor het spel ineens vastloopt, tot \u2018glitches\u2019 waarbij personages dwars door muren of auto\u2019s heenlopen. E\u00e9n veelbesproken glitch zorgt ervoor dat borsten of penissen van personages aan de buitenkant van hun kleding te zien zijn. Hoewel sommige foutjes vooral tot komische compilatievideo\u2019s op YouTube hebben geleid, staan andere de voortgang of beleving van het spel in de weg.", "Sorry", "Het komt vaker voor dat games worden uitgebracht voordat ze helemaal \u2018af\u2019 zijn. Meestal kunnen klachten worden ondervangen met software-updates in de dagen en weken na publicatie. Maar in dit geval heeft Sony dus besloten dat de problemen daar te talrijk voor zijn. Wanneer het spel terugkomt in de digitale schappen van de elektronicareus, is nog onduidelijk. De Xbox-spelconsole van Microsoft biedt het spel nog wel gewoon aan. Ook is er een pc-versie die minder door fouten wordt geplaagd.", "De ontwikkelaar van Cyberpunk, het Poolse bedrijf CD Projekt Red, bood maandag zijn verontschuldigingen aan. Het bedrijf gaf toe dat het meer aandacht aan de problemen had moeten besteden. Gamers zijn daarnaast kwaad dat CD Projekt alleen de beter lopende pc-versie had laten zien, en niet de gebrekkige Xbox- en Playstation-versies. Ook hiervoor heeft het bedrijf sorry gezegd.", "Episch", "Dat de teleurstelling in de gamewereld zo groot is, komt niet alleen doordat Sony het spel vlak voor Kerst terugtrekt. Het is ook omdat de verwachtingen voor Cyberpunk al jaren hooggespannen zijn. CD Projekt ontwikkelde eerder de megasuccesvolle game \u2018The Witcher 3\u2019, die zich afspeelt in een grote open wereld vol verrassende avonturen. Cyberpunks spelwereld \u2013 een futuristische Amerikaanse stad genaamd Night City \u2013 beloofde nog epischer te worden.", "Bovendien werd Cyberpunk sinds zijn eerste aankondiging in 2012 maar liefst drie keer uitgesteld. En de hype groeide verder toen in 2019 bekend werd dat acteur Keanu Reeves (\u2018The Matrix\u2019, \u2018John Wick\u2019) met zijn stem en gelijkenis een hoofdrol in het spel zou spelen.", "Spelers die Cyberpunk online bij Playstation hebben aangeschaft krijgen hun geld terug. \u201cHet verloop van de terugbetaling kan vari\u00ebren op basis van je betaalmethode\u201d, zegt Sony op Twitter.", "Lees ook:", "De timing kon niet beter voor nieuwe spelcomputers", "Vandaag krijgen de eerste Nederlandse gamers nieuwe spelcomputers; althans, zij die een exemplaar weten te bemachtigen."], "authors": ["Rufus Kain"], "keywords": ["geplaagde", "blockbustergame", "zijn", "webwinkel", "van", "voor", "en", "uit", "een", "verwijdert", "cyberpunk", "te", "het", "spel", "sony", "dat"], "pubDate": "2020-12-18T14:30:12Z", "publicationId": "b66cd8e4-4294-3571-bcd7-e490527f1a48"}