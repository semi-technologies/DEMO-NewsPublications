{"id": "15191f2e-c42a-3fb9-8412-f09dfd0b4cd1", "title": "Zelfs in het vieren van de punten zijn de volleybalsters zoekende", "url": "https://trouw.nl/sport/zelfs-in-het-vieren-van-de-punten-zijn-de-volleybalsters-zoekende~b6a0a1dc/", "summary": "In de echo van een lege sporthal klonken voor het eerst sinds maanden weer vreugdekreten van volleybalsters.\nIn Ede nam het Talentteam van bondscoach Avital Selinger het op tegen de regerend kampioen Sliedrecht Sport.\nWe waren zoekende, zelfs in het vieren van de punten.\n\u201cHet had niets met techniek of individuele kwaliteiten te maken, alles met de belangen die op het spel kwamen te staan.\nZo bezien moet de conclusie bij de herstart van de eredivisie misschien wel zijn dat het team dat het minst beperkt werd in zijn trainingsmogelijkheden het meest heeft geleden onder de lange competitiepauze.", "paragraphs": ["In de echo van een lege sporthal klonken voor het eerst sinds maanden weer vreugdekreten van volleybalsters. De eredivisie werd zaterdag hervat. In Ede nam het Talentteam van bondscoach Avital Selinger het op tegen de regerend kampioen Sliedrecht Sport. Een interessante confrontatie. Niet alleen omdat de grootste Nederlandse beloftes zich met gearriveerde speelsters konden meten, maar vooral omdat corona beide teams anders raakte. Het is een vraag die dit jaar boven de hele sportwereld hangt: heeft de pandemie de krachtsverhoudingen veranderd?", "De coach van Sliedrecht Sport, Vera Koenen, noemde deze wedstrijd daarom een experiment. \u201cWij als gevestigde orde, met slechts drie weken voorbereiding, tegen de aanstormende talenten die de hele tijd door hebben getraind: hoe verhoudt zich dat?\u201d Waar de minderjarigen van Selinger op Papendal zonder beperkingen konden spelen, mochten de volwassenen van Koenen lange tijd niet met zes tegen zes op het veld staan.", "\u2018Superieur volleybal\u2019", "De eerste set ging naar het Talentteam, met volgens Selinger \u2018superieur volleybal\u2019. \u201cWij hebben die set gecontroleerd gewonnen, op eigen kracht.\u201d Met die vliegende start leken de talenten hun papieren voordeel ook daadwerkelijk om te zetten naar het betere wedstrijdspel.", "Omdat de aanloop van beide teams zo verschillend was geweest, was de mentale uitdaging ook anders. De tieners hadden een boost gekregen van de wetenschap dat zij als enige eredivisieploeg konden doortrainen, vertelt aanvoerster Jette Kuipers (18). De focus lag op fysiek beter worden: sterker en sneller. Er zijn vele rondjes op de atletiekbaan gerend. Lachend: \u201cWe worden nog amateuratleten, dachten we in het begin. Maar we merkten dat we echt stappen maakten, dat we steeds langere rally\u2019s aankonden zonder buiten adem te raken.\u201d", "Voor de vrouwen van Sliedrecht was het moeilijk om de motivatie hoog te houden, verklaart coach Koenen. \u201cIk heb daarom naast het trainen van bepaalde volleybalonderdelen vooral het plezier voorop gezet. We hebben veel spelletjes gedaan, bijvoorbeeld \u00e9\u00e9n-tegen-\u00e9\u00e9n-wedstrijdjes, om de spirit hoog te houden.\u201d", "Ook om die reden is de eerste wedstrijd een verademing, al zijn de weken waarin het teamproces heeft stilgelegen niet zomaar ingehaald. Koenen: \u201cWij moeten weer automatismen kweken, weer pittig durven zijn tegen elkaar. Het gaat nu weer om winnen en verliezen.\u201d", "Geen overtuiging en scherpte", "Dat gevoel van urgentie ontbrak volgens aanvoerster Carlijn Ghijssen-Jans (33) zaterdag nog in de eerste set. \u201cWe misten overtuiging en scherpte. We waren zoekende, zelfs in het vieren van de punten. We hebben elkaar ook zo\u2019n lange tijd niet meer echt vastgepakt.\u201d", "Halverwege de tweede set kantelde de wedstrijd toen Sliedrecht Sport de servicedruk opschroefde en de blokkering aanpaste. Het Talentteam had daar geen antwoord op. Volgens coach Selinger was er \u2018een geest in de hoofden\u2019 van zijn speelsters geslopen. \u201cHet had niets met techniek of individuele kwaliteiten te maken, alles met de belangen die op het spel kwamen te staan. De eerste set was de bevestiging dat we het kunnen, tegelijk ook de oorzaak van de inzinking. De verwachtingen veranderden. Dan wordt het mentaal.\u201d", "Sliedrecht Sport won uiteindelijk in vier sets: 22-25, 25-15, 25-12, 25-13. Koenen was aangenaam verrast dat haar team met het gebruikelijke vertrouwen het gameplan gewijzigd had. Ervaring loont. Zo bezien moet de conclusie bij de herstart van de eredivisie misschien wel zijn dat het team dat het minst beperkt werd in zijn trainingsmogelijkheden het meest heeft geleden onder de lange competitiepauze. Wedstrijden moet je leren spelen. Op trainingen is de druk niet na te bootsen. Talentteam-aanvoerster Kuipers: \u201cIk probeer het positief te bekijken. Wij hebben vandaag veel geleerd.\u201d", "Dubbele gevoelens over uitzonderingspositie topcompetities Terwijl Nederland zucht onder de strengste lockdown sinds het begin van de coronacrisis mogen de topcompetities weer van start gaan. Dat zorgt voor gemengde gevoelens bij de \u2018gelukkigen\u2019. \u201cIk vond het eigenlijk heel moeilijk toen we te horen kregen dat de eredivisie mocht herstarten\u201d, vertelt Carlijn Ghijssen-Jans, volleybalster van Sliedrecht Sport. \u201cMensen verliezen hun bedrijf, van alles gaat op slot en dan mogen wij wel. Terwijl wij \u2013 grof gezegd \u2013 een spelletje spelen. Waarom? Ik vind het dubbel, maar uiteindelijk heb ik tegen mezelf gezegd: het is de regering die dit besluit heeft genomen. Als je mag dan ga je toch.\u201d Ook haar coach Vera Koenen noemt de uitzonderingspositie van de topsporters dubbel. \u201cDoor het vooruitzicht van wedstrijden ervaar je meteen: dit is waar we het voor doen. Aan de andere kant realiseer je je hoe moeilijk veel mensen het nu hebben, met hun gezondheid en de lockdown. Het is een voorrecht dat wij mogen spelen. Tegelijk neem je risico\u2019s. Corona is onvoorspelbaar. Daarom hebben wij het protocol zorgvuldig bestudeerd en houden we ons daar strak aan. Dat betekent \u00e9\u00e9n \u00e0 twee keer per week testen, niet samen douchen in de kleedkamer en niet met mekaar reizen.\u201d Speelster Jette Kuipers van het Talentteam ziet het als een kans. \u201cWij mogen alleen op het veld dicht bij elkaar komen. Daarbuiten houden wij afstand. Het gebeurt op een veilige manier. Zo kunnen wij misschien ook een voorbeeld zijn voor Nederland.\u201d Haar coach Avital Selinger beaamt dat. \u201cJuist onder deze moeilijke omstandigheden kunnen wij laten zien wat er nog kan. Wij kunnen de mensen die thuis in de lockdown zitten afleiding bieden. Dat is de taak van sport op dit moment.\u201d", "Lees ook:", "Avital Selinger is terug als bondscoach volleybalsters: \u2018In Nederland hebben wij het te goed\u2019", "Avital Selinger is de nieuwe bondscoach van de vrouwen. Zijn belangrijkste taak: de selectie verjongen. \u2018Voor een duurzaam team is het inzetten van talenten nodig.\u2019"], "authors": ["Esther Scholten"], "keywords": ["zijn", "vieren", "van", "wij", "punten", "en", "een", "met", "op", "te", "volleybalsters", "het", "zelfs", "dat", "zoekende"], "pubDate": "2021-01-10T18:55:44Z", "publicationId": "b66cd8e4-4294-3571-bcd7-e490527f1a48"}