{"id": "a6ba9413-dea6-3ed8-b28a-371722f88dd4", "title": "Nick Cave achter de vleugel in een lege zaal, het went best snel", "url": "https://www.parool.nl/kunst-media/nick-cave-achter-de-vleugel-in-een-lege-zaal-het-went-best-snel~b354b9ec/", "summary": "Vorige maand kwam in Kopenhagen een einde aan Stranger than Kindness, een tentoonstelling over leven en werk van Nick Cave.\nIn de concertfilm Idiot Prayer, de registratie van een soloconcert van Cave afgelopen zomer in het Londense Alexandra Palace, is geen publiek te bekennen.\nVoor Cave en zijn band The Bad Seeds stond dit jaar een uitgebreide tour gepland.\nJe bent er als kijker best snel aan gewend, Cave achter de vleugel in een verder volkomen lege zaal.\nGestoken in een op maat gemaakt pak van Gucci lijkt Cave achter de vleugel een keurige heer.", "paragraphs": ["In Idiot Prayer zien we Nick Cave alleen achter de piano, spelend zonder opsmuk in een lege concertzaal.", "Vorige maand kwam in Kopenhagen een einde aan Stranger than Kindness, een tentoonstelling over leven en werk van Nick Cave. In de trailer van de expo, die hopelijk ook gaat reizen, kwamen beelden voorbij uit een tv-uitzending van de VPRO in 1982: Cave als zanger van de groep The Birthday Party, krijsend en schreeuwend, hoogst ongezond en regelrecht angstaanjagend.", "Het contrast met de huidige Nick Cave kan niet groter zijn. Als zestiger is de Australische Engelsman een vriendelijke vent, die tijdens concerten nadrukkelijk contact zoekt met het publiek: stapt hij zelf de zaal niet in, dan noodt hij wel toehoorders op het podium. In de concertfilm Idiot Prayer, de registratie van een soloconcert van Cave afgelopen zomer in het Londense Alexandra Palace, is geen publiek te bekennen. En anders dan het laatste decennium gebruikelijk bij Cave, spreekt hij tussen de songs geen woord. Het effect van zijn muziek is er niet minder om.", "Voor Cave en zijn band The Bad Seeds stond dit jaar een uitgebreide tour gepland. Met het concert in Alexandra Palace, dat tegen betaling thuis door fans kon worden gevolgd, zou Cave wel eens een trendsetter kunnen zijn. Zolang de coronacrisis aanhoudt, moeten popmuzikanten andere manieren bedenken om hun werk aan de man te brengen. Hoewel de stream werd aangekondigd als een eenmalig evenement, is er nu toch ook een bioscoopversie (met 4 extra songs, wat het totaal brengt op 26).", "Je bent er als kijker best snel aan gewend, Cave achter de vleugel in een verder volkomen lege zaal. Er is met maar twee camera\u2019s gewerkt en visueel is Idiot Prayer indrukwekkend mooi. Prachtig hoe het daglicht in de zaal naar binnen valt. Gestoken in een op maat gemaakt pak van Gucci lijkt Cave achter de vleugel een keurige heer. Maar als de boomlange zanger aan het begin van de film naar zijn instrument loopt (en daar aan het einde weer van wegloopt) doet hij dat onhandig banjerend als een opgeschoten puber die nog niet helemaal is gewend aan zijn nieuwe lijf."], "authors": ["Peter Van Brummelen"], "keywords": ["vleugel", "cave", "snel", "van", "als", "het", "best", "nick", "met", "zijn", "zaal", "went", "lege", "een", "niet", "en", "aan"], "pubDate": "2020-11-25T10:15:10+01:00", "publicationId": "a3002aeb-6d5a-3894-adcb-0212effbc567"}