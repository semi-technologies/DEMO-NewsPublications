{"id": "db243d76-7769-3fd3-927e-20c888e9161b", "title": "\u2018Ik zie dat Nederlandse mensen plezier in het leven hebben\u2019", "url": "https://www.nrc.nl/nieuws/2021/01/08/ik-zie-dat-nederlandse-mensen-plezier-in-het-leven-hebben-a4026796", "summary": "Jammer dat ik geen elektrische fiets heb en hij wel.\u201dPepijn: \u201eZe is langzaam, haha.\u201dCeyda: \u201eMijn dag bestaat uit studeren.\nZijn zus begint nu ook met paardrijden, dus ik hoop dat ik met haar mee kan doen.\u201dPepijn: \u201eIn Londen gaan we weleens samen naar pilates.\nIn Amsterdam ga ik regelmatig hardlopen en train ik met een personal trainer.\u201dCeyda: \u201eLaatst vroeg een vriendin van Pepijn of ik meeging naar Rocycle [spinning op harde, snelle muziek].\nIk kijk ernaar uit dat vaker te doen zodra het weer kan. Ik zie dat Nederlandse mensen plezier in het leven hebben.\nCeyda: \u201eIn januari willen we een van de zes honden van mijn moeder uit Istanbul hierheen halen, Lily.", "paragraphs": ["Ceyda: \u201eWe hadden in Londen nog maar twee fysieke dates gehad. Toen moest hij terug naar Amsterdam voordat de grenzen dichtgingen. Ik ging terug naar mijn familie in Turkije. Daarna hebben we elkaar drie maanden niet gezien en alleen maar gefacetimed.\u201d Foto David Galjaard", "Ceyda: \u201eWe hebben elkaar leren kennen in Londen, in maart.\u201d", "Pepijn: \u201eIk was er voor de voorbereiding van ons nieuwe restaurant.\u201d", "Ceyda: \u201eWe liepen elkaar tegen het lijf in Soho House. Ik zag hem, hij zag mij.\u201d", "Pepijn: \u201eEr kwam geen datingapp aan te pas, het was heel erg old school.\u201d", "Ceyda: \u201eWe hadden nog maar twee fysieke dates gehad. Toen moest hij terug naar Amsterdam voordat de grenzen dichtgingen. Ik ging terug naar mijn familie in Turkije. Daarna hebben we drie maanden alleen maar gefacetimed.\u201d", "Pepijn: \u201eInmiddels zijn we alweer negen maanden samen.\u201d", "Ceyda: \u201eOp de derde date kwam hij mijn familie opzoeken in Istanbul. In Turkije is dat niet bepaald gebruikelijk. Zo\u2019n bezoek is erg betekenisvol. Gelukkig ging het verrassend goed.\u201d", "Pepijn: \u201eHet viel me alles mee, zeker je moeder was heel easy going, al is haar Engels niet perfect. Het was warm weer, een mooie avond. We aten naast het zwembad met zijn viertjes. Het was megagezellig.\u201d", "Ceyda: \u201eMijn vader is niet iemand die heel veel praat, maar ze hadden lange gesprekken. Daarna zagen we elkaar drie weken niet. In augustus is hij opnieuw naar Turkije gekomen en bleef hij een maand. Gelukkig kon mijn familie meteen goed met hem overweg.\u201d", "Pepijn: \u201eIk werkte overdag. Tussendoor schaakten we, speelden we pingpong en zwom ik. En ik heb mezelf een Xbox cadeau gedaan, haha.\u201d", "Ceyda: \u201eToen mijn universiteit weer begon, zijn we teruggegaan naar Londen.\u201d", "Pepijn: \u201eWe wonen tussen Amsterdam en Londen, daar komt het op neer.\u201d", "In het kort Pepijn de Visscher (34) is mede-eigenaar van visrestaurant The Seafood Bar (vestigingen in Amsterdam en Utrecht). Hij studeerde economie en had een start-up in software. Hij verdient nu niks, vanwege corona, maar normaal vier keer modaal. Ceyda Acar (20) studeert architectuur in Londen. De lockdown bracht ze eerst bij haar familie door in Turkije, daarna in Londen en bij Pepijn in Amsterdam. Haar ouders betalen de kosten van haar levensonderhoud, ongeveer een keer modaal. Pepijn en Ceyda leven nu samen van ongeveer twee keer modaal.", "Verse vis en oesters", "Ceyda: \u201eIk studeer architectuur in Londen. Ik volg al het onderwijs online, vanuit huis. Na de pandemie wil ik weer naar Londen.\u201d", "Pepijn: \u201eIk ben in 2014 in het familiebedrijf gestapt, toen alleen de zaak op de Van Baerlestraat in Amsterdam nog bestond. Tot de pandemie ging het goed, mensen stonden op weekenddagen wel twee uur in de rij voor een tafel. We wilden in april 2020 beginnen met de bouw van een restaurant in Londen, maar dat hebben we nu opgeschoven naar 2021 vanwege corona. Het is gek om zaken te doen in deze tijden. Take away en subsidies houden ons gaande. We hebben mensen moeten laten gaan, dat was heel moeilijk. Op dit moment heb ik geen inkomen. We leven van ons spaargeld.\u201d", "Ceyda: \u201eMijn familie ondersteunt me. Ik mag niet werken met mijn visa, maar mijn ouders betalen de huur en mijn levensonderhoud.\u201d", "Pepijn: \u201eAlle restaurants zijn dicht, maar we hebben wel een online viswinkel gelanceerd waar mensen verse vis en oesters kunnen bestellen.\u201d", "Ceyda: \u201eWe eten bijna elke dag vis. Ik mag pasta vongole graag.\u201d", "Pepijn: \u201eIk bestel iedere dag rauwe vis om te kijken of de webshop goed werkt, dus dat dwingt haar te koken.\u201d", "Ceyda: \u201eMaar hij helpt ook. Degene die het meest weet van de vis, maakt het gerecht. Als hij kookt, was ik af en andersom. We zijn een team.\u201d", "Ceyda: \u201eIedere lunchpauze en iedere avond wandelen we over de winkelstraten rondom het Rijksmuseum.\u201d", "Pepijn: \u201eVerder gebeurt er weinig, haha. Dit wordt zo een saai verhaal, haha.\u201d", "Koffie om de hoek", "Ceyda: \u201eMijn colleges zijn van elf tot zes, en daarvoor moet ik vaak twee videolessen kijken. Dus meestal ben ik om 09.00 uur wel wakker.\u201d", "Pepijn: \u201eAls ik jou niet wakker maak, word je om 11.00 uur wakker. Ik sta op om 07.30 uur.\u201d", "Ceyda: \u201eHij werkt 24/7. Soms klaag ik tegen mijn moeder dat hij te veel werkt.\u201d", "Pepijn: \u201eHet is wat saai voor haar. Als ik wat meer tijd en rust heb in de ochtend, gebruik ik die om Turks te studeren.\u201d", "Ceyda: \u201eWe gaan veel meer naar buiten in Amsterdam, vergeleken met Istanbul.\u201d", "Pepijn: \u201eIk heb last van m\u2019n rug, dus ga ik graag wandelen en ik werk staand. We wandelen veel over het Museumplein en halen dan koffie om de hoek, lopen een rondje en doen de boodschappen.\u201d", "Ceyda: \u201eIn Turkije hadden we een personal trainer en gingen we naar de sportschool.\u201d", "Ceyda: \u201eWe zijn ook een paar keer naar winkels in de buurt gefietst. Fietsen in Amsterdam is flink wennen. Jammer dat ik geen elektrische fiets heb en hij wel.\u201d", "Pepijn: \u201eZe is langzaam, haha.\u201d", "Ceyda: \u201eMijn dag bestaat uit studeren. Ik heb een eigen kamer, maar soms is het ongezellig, dus ga ik naast Pepijn zitten aan de keukentafel.\u201d", "Pepijn: \u201eZie je mijn standing desk? We gingen van niets naar praktisch samenwonen, maar het gaat opvallend goed. Hoe vaak hebben we ruzie gehad in de afgelopen negen maanden?\u201d", "Ceyda: \u201eGeen een keer, geloof ik.\u201d", "Pepijn: \u201eNormaal stop ik met werken rond 18.00 uur, maar de laatste twee weken heb ik tot 21.00 uur doorgewerkt, omdat de online viswinkel haast had.\u201d", "Ceyda: \u201eVaak antwoord je nog wel op mailtjes rond 23.00 uur.\u201d", "Pepijn: \u201eWe eten rond 19.00 uur. Er is nu weinig social life, maar we hebben regelmatig etentjes met vrienden.\u201d", "Ceyda: \u201eIk heb zijn familie ook leren kennen en die zijn heel aardig. Mijn tweelingzus studeert in Leiden en die is meegegaan naar zijn ouders om daar Kerst te vieren. Mijn zus en ik deden vroeger mee aan paardrijwedstrijden. Zijn zus begint nu ook met paardrijden, dus ik hoop dat ik met haar mee kan doen.\u201d", "Pepijn: \u201eIn Londen gaan we weleens samen naar pilates. In Amsterdam ga ik regelmatig hardlopen en train ik met een personal trainer.\u201d", "Ceyda: \u201eLaatst vroeg een vriendin van Pepijn of ik meeging naar Rocycle [spinning op harde, snelle muziek]. Ik kijk ernaar uit dat vaker te doen zodra het weer kan. Ik zie dat Nederlandse mensen plezier in het leven hebben. In Londen is iedereen continu gestresst. Ze lopen gehaast naar hun werk met hun koptelefoon op. In Amsterdam is iedereen lekker aan het fietsen, een met zijn omgeving. Het is een enorm verschil.\u201d", "Hoe doen zij het? Laatste grote uitgave Een nieuwe tv voor Ceyda. Pepijn: \u201eIk liet m\u2019n telefoon vallen en in een reflex om hem te vangen, sloeg ik hem per ongeluk tegen de tv.\u201d Huisdieren Nog niet. Ceyda: \u201eIn januari willen we een van de zes honden van mijn moeder uit Istanbul hierheen halen, Lily. Dat was nogal wat papierwerk.\u201d Boodschappen Ceyda doet de meeste boodschappen in de pauzes tussen college. Pepijn: \u201eOf we lopen langs de Ekoplaza op een van onze wandelingen.\u201d Ceyda: \u201eWe hebben een schoolbord waarop we schrijven welke boodschappen moeten worden gedaan en wat er moet gebeuren in huis.\u201d Woning \u201eWe wonen in een appartement vlakbij het Rijksmuseum met twee slaapkamers.\u201d Naar bed Rond 23.00 uur. Ceyda: \u201eDaar-voor kijken we nog een serie of ik bel met vrienden.\u201d Pepijn: \u201eSoms speel ik nog even Call of Duty op de Xbox met twee goede vrienden.\u201d", "NRC Slim Leven Stukken die je helpen om je leven fijner en je carri\u00e8re beter te maken Inschrijven", "Een versie van dit artikel verscheen ook in NRC Handelsblad van 9 januari 2021"], "authors": ["Rolinde Hoorntje", "Leestijd Minuten"], "keywords": ["ik", "mensen", "plezier", "van", "mijn", "naar", "en", "maar", "een", "leven", "zie", "met", "het", "hebben", "nederlandse", "hij", "dat"], "pubDate": "2021-01-08T00:00:00Z", "publicationId": "523804ef-c522-3326-9bed-36886aac98cb"}