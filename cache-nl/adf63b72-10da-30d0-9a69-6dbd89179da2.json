{"id": "adf63b72-10da-30d0-9a69-6dbd89179da2", "title": "2016: het rampjaar der muziek dat nog altijd nadreunt", "url": "https://www.parool.nl/kunst-media/2016-het-rampjaar-der-muziek-dat-nog-altijd-nadreunt~b8a8a19c/", "summary": "Dat verschijnt op 8 januari, op zijn 69ste verjaardag.\nDe mede-oprichter van The Eagles lijdt sinds het begin van de eeuw aan een progressieve auto-immuunziekte.\nBegin 2016 bezwijkt Frey aan de combinatie van die aandoening, een acute dikkedarmontsteking en een longontsteking.\nDat verandert in 2016, wanneer het onverwachte nieuws van het overlijden van Prince (57) een plaats opeist in ons collectieve geheugen.\nNiemand weet dan nog van de overdosis van het zeer zware pijnstillende middel fentanyl.", "paragraphs": ["David Bowie fans leggen bloemen neer bij een muurschildering van de artiest die in 2016 overleed. Beeld Hollandse Hoogte / European Press Agency (EPA)", "10 januari 2016", "David Bowie (69)", "Hij was met zijn alter ego\u2019s en onvoorspelbare muzikale koerswijzigingen altijd een raadsel en blijft dat tot zijn dood. De Britse zanger bezwijkt aan de gevolgen van kanker, een ziekte waaraan hij al anderhalf jaar lijdt zonder dat de wereld daarvan op de hoogte is. De schok is dan ook groot wanneer maandagmorgen 11 januari 2016 even voor acht uur het nieuws bekend wordt. Bowie, in 1947 in Londen geboren als David Robert Jones, is de dag ervoor thuis in New York gestorven.", "De voorkennis van zijn naderende einde verwerkt Bowie in het album Blackstar. Dat verschijnt op 8 januari, op zijn 69ste verjaardag. Het blijkt de muzikale aankondiging van zijn dood.", "18 januari 2016", "Glenn Frey (67, the Eagles)", "Glenn Frey is pas 67, toch dient zijn einde zich niet onverwacht aan. De mede-oprichter van The Eagles lijdt sinds het begin van de eeuw aan een progressieve auto-immuunziekte. Begin 2016 bezwijkt Frey aan de combinatie van die aandoening, een acute dikkedarmontsteking en een longontsteking. Zijn weduwe klaagt later het ziekenhuis en de arts aan uit onvrede over Freys behandeling.", "4 februari 2016", "Maurice White (74, Earth, Wind & Fire)", "Optreden doet Maurice White sinds 1995 alleen nog incidenteel. De oprichter van Earth, Wind & Fire heeft drie jaar eerder de diagnose Parkinson gekregen. Die ziekte sloopt hem en in februari is het voorbij.", "21 april 2016", "Prince (57)", "Als sterfdag van beroemde muzikanten behoorde 21 april sinds 2003 toe aan Nina Simone. Dat verandert in 2016, wanneer het onverwachte nieuws van het overlijden van Prince (57) een plaats opeist in ons collectieve geheugen. De woordvoerster van Prince Rogers Nelson meldt in een bondige verklaring dat de rockster dood is aangetroffen in een lift op zijn landgoed Paisley Park. Niemand weet dan nog van de overdosis van het zeer zware pijnstillende middel fentanyl.", "7 november 2016", "Leonard Cohen (82)", "Het handelsmerk van de Canadese singer-songwriter is een zeer markante stem en een heel eigen stijl. Cohens Hallelujah bezorgt velen kippenvel en nog meer zielen zijn geraakt door de versie van Jeff Buck\u00adley. Suzanne is een andere klassieker van Cohen, in het Nederlands vertolkt door Herman van Veen. Cohen lijdt aan kanker en sterft thuis in LA in zijn slaap. De dag ervoor komt hij ten val, wat zijn einde bespoedigt.", "25 december 2016", "George Michael (53)", "Alsof er nog niet genoeg ellende is geweest op muzikaal gebied. Vlak voor middernacht, voor de overgang van de eerste op de tweede kerstdag, slaat de BBC alarm. George Michael is op 53-jarige leeftijd overleden. Net zoals Bowie en Prince overlijdt ook de Britse zanger thuis."], "authors": ["Alexander Van Eenennaam"], "keywords": ["muziek", "van", "zijn", "nog", "2016", "rampjaar", "en", "der", "een", "bowie", "aan", "op", "altijd", "het", "nadreunt", "dat"], "pubDate": "2021-01-10T09:00:25Z", "publicationId": "a3002aeb-6d5a-3894-adcb-0212effbc567"}