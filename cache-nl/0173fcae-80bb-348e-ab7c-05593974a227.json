{"id": "0173fcae-80bb-348e-ab7c-05593974a227", "title": "Abonnementen afsluiten voor \u00e9\u00e9n jaar loont: Henk Olijve bespaart er 40 euro per maand mee", "url": "https://volkskrant.nl/de-gids/abonnementen-afsluiten-voor-een-jaar-loont-henk-olijve-bespaart-er-40-euro-per-maand-mee~bacdc7c4/", "summary": "Independer-expert Sjoerd Wiegmans laat zijn berekeningen los op de administratie van Olijve en komt uit op een besparing van een dikke 40 euro per maand.\nEn wat kun je doen om op je veertigste met pensioen te gaan?\n\u2018Als je weinig naar de fysio gaat, kun je het beter uit eigen zak betalen\u2019, zegt Wiegmans.\n\u2018Wiegmans: Je moet dus even nagaan of je dat het gedoe van het overstappen waard vindt.\u2019De woonlasten zijn het hoogst, maar daar is weinig aan te doen, zegt Olijve.\n\u2018Die kosten ben ik aangegaan op het moment dat ik een baan had en een nieuwe hypotheek afsluiten kan nu even niet.", "paragraphs": ["Beeld Matteo Bal", "Amersfoorter Henk Olijve houdt zijn administratie netjes bij in een Excelsheet. \u2018Ik weet wat er in- en uitgaat. Verzekeringen en abonnementen sluit ik vaak af voor een jaar en daarna kijk ik er opnieuw naar.\u2019 Die ordelijkheid in zijn administratie is goed te merken: de meeste verzekeringen en abonnementen kunnen maar een paar euro per maand goedkoper, maar op jaarbasis levert dat toch nog een mooi bedrag op.", "Independer-expert Sjoerd Wiegmans laat zijn berekeningen los op de administratie van Olijve en komt uit op een besparing van een dikke 40 euro per maand. Op jaarbasis zo\u2019n 500 euro. Een fijne besparing, die Olijve goed kan gebruiken sinds hij zijn baan in de IT verloor.", "November, geldmaand Maakt geld echt gelukkig? Hoe kun je beginnen met beleggen? En wat kun je doen om op je veertigste met pensioen te gaan? In samenwerking met Intermediair lees je de hele maand november over de rol van geld in ons persoonlijk leven. Bekijk alle artikelen over geld op volkskrant.nl/geld of intermediair.nl/geldmaand. Dit stuk verscheen eerder op Intermediar.", "Qua premie op zijn Volkswagen zit Olijve goed. De verzekering van de auto, waarmee hij voor coronatijden graag naar zijn broer in Frankrijk reed, kan maar een beetje goedkoper. Als hij overstapt naar Nationale Nederlanden scheelt hem dat 16 euro per jaar. Wel adviseert Wiegmans hem om ook een inzittendenverzekering af te sluiten. Die kost 4 euro per maand extra, maar daarmee heeft hij een veel bredere dekking als het misgaat.", "Zorgverzekering verhoogd", "Sinds Olijve met een flinke knieblessure kampt, heeft hij het pakket van zijn zorgverzekering verhoogd. Boven op de basisverzekering wordt de fysiotherapeut vergoed en heeft hij een tandartsdekking van 75 procent. Vorig jaar is hij veel naar de fysio geweest, vertelt Olijve, maar dit jaar ging het uiteindelijk een stuk beter met zijn knie en heeft hij van veel minder behandelingen gebruikgemaakt dan gedacht.", "Olijve kan op de zorgverzekering de grootste besparing doen. Hij is 300 euro minder per jaar kwijt als hij gaat voor een pakket zonder fysiobehandelingen en met de reguliere twee tandartscontroles erin. \u2018Als je weinig naar de fysio gaat, kun je het beter uit eigen zak betalen\u2019, zegt Wiegmans. \u2018Dat kost zo\u2019n 30 euro per behandeling.\u2019", "Ook de energierekening kan lager. Olijve neemt nu gas en energie af bij Greenchoice. Zijn verbruik is erg laag, omdat de verwarming al via de VvE geregeld is. \u2018Gas is normaal gesproken erg prijzig, maar omdat je het alleen gebruikt om te koken, kun je hier 10 euro per maand op besparen\u2019, zegt Wiegmans.", "Dat verbaast Olijve wel. \u2018Ik heb via FNV korting bij Greenchoice. Ik had niet verwacht dat het goedkoper zou kunnen.\u2019 Volgens Wiegmans is dit te verklaren omdat de bedragen van energie nu historisch laag zijn.", "Doorlopende reisverzekering", "De doorlopende reisverzekering van meneer Olijve kan 3,70 euro per maand goedkoper. \u2018Je kunt \u2019m ook tijdelijk volledig stopzetten, want je kunt nu toch niet echt op reis\u2019, adviseert Wiegmans. Maar meneer Olijve vindt het idee van een doorlopende reisverzekering, met wintersportdekking, wel fijn. \u2018Dan kun je weg wanneer je maar wil en hoef je nergens meer aan te denken.\u2019", "Qua internet- en tv-abonnement heeft Olijve zo\u2019n goedkope optie, dat Wiegmans geen voordeliger alternatief vinden kan. \u2018De goedkoopste die ik heb gevonden, is nog een tientje per maand duurder.\u2019 Dat is te verklaren omdat Olijve nu nog in zijn kortingsmaanden zit. Na het eerste halfjaar wordt het duurder. Wiegmans adviseert om elk jaar opnieuw te kijken naar het internet- en tv-abonnement. \u2018En ook als je bij dezelfde aanbieder blijft, loont het vaak om te bellen dat je ergens anders een goedkopere optie hebt gezien.\u2019", "De inboedel- en aansprakelijkheidsverzekering kan maar 1 euro per maand goedkoper dan het pakket dat Olijve nu heeft. \u2018Wiegmans: Je moet dus even nagaan of je dat het gedoe van het overstappen waard vindt.\u2019", "De woonlasten zijn het hoogst, maar daar is weinig aan te doen, zegt Olijve. \u2018Die kosten ben ik aangegaan op het moment dat ik een baan had en een nieuwe hypotheek afsluiten kan nu even niet. Dat is jammer, maar deze besparingen schelen alweer.\u2019"], "authors": ["Madelon Meester"], "keywords": ["van", "maand", "dat", "een", "henk", "en", "loont", "je", "maar", "mee", "zijn", "jaar", "op", "voor", "olijve", "euro", "er", "het", "\u00e9\u00e9n"], "pubDate": "2020-11-16T15:06:08Z", "publicationId": "1a359314-37ee-33a8-8de7-301d3eb2ed28"}