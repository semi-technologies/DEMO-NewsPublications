{"id": "67b0a6a4-a78b-31e5-8373-45dbd3b3a300", "title": "Viola Davis belichaamt Ma Rainey van top tot teen", "url": "https://www.parool.nl/kunst-media/viola-davis-belichaamt-ma-rainey-van-top-tot-teen~ba878e3a/", "summary": "Gedurende een snikhete dag in het Chicago van de jaren twintig komen Ma en de band samen om een plaat op te nemen.\nEn wanneer Ma Rainey op die woordenstroom vaart is de film, hoewel wat stroefjes, op z\u2019n best.\nViola Davis belichaamt Ma Rainey van top tot teen.\nDat zij kan dreigen op te stappen, kan weigeren te zingen als ze haar cola niet krijgt.\nMaar ondanks Davis\u2019 bezielde titelrol, is dit de film van Levee en daarmee van Chadwick Boseman.", "paragraphs": ["Het is moeilijk om anders te kijken naar Ma Rainey\u2019s Black Bottom dan als de laatste film met Chadwick \u00adBoseman. De afgelopen zomer op 43-jarige leeftijd overleden acteur imponeert als trompettist Levee, die zijn tomeloze ambitie beknot ziet in de begeleidingsband van blueszangeres Ma Rainey.", "Gedurende een snikhete dag in het Chicago van de jaren twintig komen Ma en de band samen om een plaat op te nemen. In de bedompte studioruimtes wordt gewacht, gerepeteerd en gediscussieerd in de rijke dialogen van August Wilson, op wiens toneelstuk de film is gebaseerd.", "Regisseur George C. Wolfe tracht die toneel\u00admatigheid niet te verhullen. Het ritme, de dynamiek; het komt voornamelijk uit de taal. En wanneer Ma Rainey op die woordenstroom vaart is de film, hoewel wat stroefjes, op z\u2019n best.", "De film kan daarop varen dankzij de acteurs. Viola Davis belichaamt Ma Rainey van top tot teen. Van haar door zweet uitgelopen make-up tot de lage, brommende stem die ze zelfs op fluistertoon kan laten donderen van autoriteit.", "Ze komt te laat, schopt sc\u00e8nes. Het is divagedrag, maar het is ook meer dan dat. Het is op deze paar vierkante meter van de opnamestudio dat ze de witte man voor haar kan laten werken. Dat zij kan dreigen op te stappen, kan weigeren te zingen als ze haar cola niet krijgt.", "Maar ondanks Davis\u2019 bezielde titelrol, is dit de film van Levee en daarmee van Chadwick Boseman. Hij speelt een man die op het randje staat waar jeugdige gretigheid kantelt naar gedesillusioneerde getergdheid. Die al vroeg leerde de witte man op zijn gemak te stellen met een glimlach en \u2018yes, sir\u2019. Maar daaronder broeit een mengsel van ijver, woede en wrok tegenover een wereld die hem niet de kans geeft zijn potentie volledig te vervullen."], "authors": ["Elise Van Dam"], "keywords": ["tot", "van", "rainey", "en", "een", "kan", "teen", "film", "op", "te", "het", "die", "viola", "belichaamt", "ma", "davis"], "pubDate": "2020-12-23T11:34:07Z", "publicationId": "a3002aeb-6d5a-3894-adcb-0212effbc567"}