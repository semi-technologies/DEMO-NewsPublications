{"id": "d5ef88ff-b06b-3b9a-a04b-2defdbac44ba", "title": "Zij wist niets over mijn kind. Toch deed ze alsof hij een soort melaatse was", "url": "https://volkskrant.nl/columns-opinie/zij-wist-niets-over-mijn-kind-toch-deed-ze-alsof-hij-een-soort-melaatse-was~b3a2509e/", "summary": "\u2018Hij was als klein kind al anders.\u2019Ik spreek Tims vader en een aantal andere ouders van kinderen met autisme op een zorgboerderij in Zoeterwoude.\n\u2018Dan hadden de andere groepsleden kunnen beslissen of ze akkoord gingen met de deelname van uw zoon.\u2019 Alsof ze een dolk recht in mijn hart stak.\nToch deed ze alsof hij een soort melaatse was.\nDe wet die moet zorgen dat kinderen met een beperking zoveel mogelijk naar reguliere scholen in de buurt kunnen.\nEen jongentje met een blond kuifje trekt aan zijn mouw: \u2018Kom je nu eindelijk, pap?", "paragraphs": ["Voor me zit een man. Zwarte kringen onder zijn doffe, donkerbruine ogen verraden een allesbehalve zorgeloos leven: \u2018Tien jaar is Tim pas en nu al is hij door de maatschappij afgeschreven.\u2019 Na een lange stilte recht hij zijn rug. \u2018Hij was als klein kind al anders.\u2019", "Ik spreek Tims vader en een aantal andere ouders van kinderen met autisme op een zorgboerderij in Zoeterwoude. De zon schijnt. Verderop laten schapen en geiten kleine kinderhandjes onwennig over hun ruggen aaien. \u2018Deze boerderij is Tim zijn redding\u2019, vertelt vader. \u2018Hier voelt hij zich veilig.\u2019", "Tim zit al 5 maanden thuis omdat het op school niet langer ging: \u2018Vanaf het begin was duidelijk dat hij als een last werd ervaren. Volgens school zouden wij een \u2018te roze bril\u2019 op hebben, zijn problemen bagatelliseren. Maar het enige wat we willen, is dat Tim gelukkig wordt, mee mag doen in onze maatschappij.\u2019", "De moeder van Lisa vertelt over haar dochtertje van 6 met veel problemen op school. Lisa kon als kleuter al lezen. Maar sinds een half jaar is ze bang voor alles. Als kinderen haar jas aanraken, trekt ze die niet meer aan. Ze heeft paniekaanvallen en driftbuien. \u2018De juf probeert van alles om Lisa tot haar recht te laten komen\u2019, vertelt ze. \u2018Een koptelefoon, een apart plekje in de klas, halve dagen les, een tentje om tot rust te komen op de gang.\u2019 Het helpt iets, maar Lisa blijft paniekaanvallen houden. Toen het advies kwam om het meisje te laten testen, was moeder ten einde raad. Wat is wijsheid? Een diagnose geeft recht op extra ondersteuning, maar brengt ook een stempel met zich mee. \u2018Ik voel me soms zelfs schuldig\u2019, zegt Lisa\u2019s moeder met pijn in haar stem. \u2018Draagt mijn kind, door mijn keuze, nu voor de rest van haar leven het etiket \u2018defect\u2019?\u2019", "Ik herken die angst voor een levenslang stempel maar al te goed. Toen onze zoon 12 jaar geleden de diagnose autisme kreeg, voelde ik naast opluchting ook enorme onzekerheid. Deden we er wel goed aan om openlijk over zijn autisme te spreken? Zoals die keer, toen ik vlak voor een groepsreis het reisbureau belde met de vraag of ik sommige groepsactiviteiten kon overslaan. \u2018U had van tevoren moeten melden dat uw zoon autist is\u2019, sprak de dienstdoende medewerkster mij bestraffend toe. \u2018Dan hadden de andere groepsleden kunnen beslissen of ze akkoord gingen met de deelname van uw zoon.\u2019 Alsof ze een dolk recht in mijn hart stak. Zij wist niets over mijn kind. Toch deed ze alsof hij een soort melaatse was.", "Maandag spreekt de Tweede Kamer over passend onderwijs. De wet die moet zorgen dat kinderen met een beperking zoveel mogelijk naar reguliere scholen in de buurt kunnen. Het onderwijs moet inclusiever, stelt de minister. Maar hoe? Gelijkwaardig mee doen voor elk kind bereik je niet met enkel beleidsverbeteringen. Inclusie vraagt om een andere blik op anders zijn. Niet alleen op school, maar ook daarbuiten. Het vraagt dat elk van ons de ander ziet zoals hij is, zonder vooringenomenheid en vooroordeel. Zolang we mensen die anders zijn als \u2018abnormaal\u2019 of zelfs \u2018minderwaardig\u2019 blijven bestempelen, blijft inclusie een utopie.", "Ik kijk naar de man tegenover mij, die zojuist nog stilletjes voor zich uitstaarde. Een jongentje met een blond kuifje trekt aan zijn mouw: \u2018Kom je nu eindelijk, pap? De schapen aaien?\u2019", "\u2018Ik kom lieverd.\u2019 Het jongentje rent vooruit. Zijn vader glimlacht. De doffe blik in zijn ogen is verdwenen."], "authors": ["Merel Van Vroonhoven"], "keywords": ["van", "toch", "niets", "kind", "een", "zij", "mijn", "met", "maar", "ze", "wist", "melaatse", "zijn", "op", "voor", "soort", "hij", "het"], "pubDate": "2020-11-13T15:25:10Z", "publicationId": "1a359314-37ee-33a8-8de7-301d3eb2ed28"}