{"id": "b5313d27-8bfd-3ec5-9f94-bb95a6dc93d4", "title": "Awards voor zwarte rolmodellen in de zorg", "url": "https://www.parool.nl/amsterdam/awards-voor-zwarte-rolmodellen-in-de-zorg~bdf4f2a6/", "summary": "De maand is in het leven geroepen om aandacht te genereren voor zwarte rolmodellen die een grote bijdrage hebben geleverd aan de Nederlandse samenleving.\nDit jaar was het thema Helden, waarbij er extra focus werd gegeven aan zwarte mensen die zich inzetten tijdens de coronacrisis.\nWe sluiten niemand uit, maar willen op een krachtige manier tonen wat mensen voor elkaar over hebben.\nLede ontwikkelde een methode die het mogelijk maakt om medische mondmaskers met UVC-licht te desinfecteren en te hergebruiken.\n\u201cZwarte mensen worden nog altijd onvoldoende gerepresenteerd.", "paragraphs": ["Intensivist Helga Hart-Sweet Beeld Twitter", "\u201cMet deze prijs zetten we de verhalen die niet worden verteld in de spotlight,\u201d zegt John Leerdam, artistiek leider en projectleider van de Black Achievement Awards.", "Sinds vijf jaar", "De onderscheidingen worden sinds vijf jaar uitgereikt ter afsluiting van de Black Achievement Month, die dit jaar in oktober plaatsvond. De maand is in het leven geroepen om aandacht te genereren voor zwarte rolmodellen die een grote bijdrage hebben geleverd aan de Nederlandse samenleving. NiNsee, het Nationaal instituut Nederlands slavernijverleden en erfenis, stelde in 2016 de Black Achievement Awards in ter honorering van jarenlange prestaties. Dit jaar was het thema Helden, waarbij er extra focus werd gegeven aan zwarte mensen die zich inzetten tijdens de coronacrisis.", "Erkenning", "\u201cOp deze manier geven we een stukje erkenning aan de zwarte gemeenschap en laten we zien dat ze er toe doen,\u201d vertelt Leerdam. \u201cWe willen een brugfunctie vervullen in de samenleving. We sluiten niemand uit, maar willen op een krachtige manier tonen wat mensen voor elkaar over hebben. En daarbij de talenten in onze eigen gemeenschap laten zien.\u201d", "Volgens Leerdam heeft 40 procent van de zorgmedewerkers een biculturele achtergrond. \u201cMaar die zijn totaal niet in beeld geweest. Hoe kan dat? We zijn zelf op onderzoek uitgegaan en zijn hele bijzondere mensen tegengekomen. Daar hebben we een selectie van gemaakt.\u201d", "Prijzen", "De awards gaan naar intensivist Helga Hart-Sweet, arts-microbioloog Ivar Lede en cateraar en restauranthouder Patrick Rechards.", "Hart-Sweet, naast intensivist ook unitleider van de intensive care, wordt door de jury geprezen voor haar baanbrekende werk in het OLVG. Ze leidde niet alleen de medische afdelingen in haar eigen ziekenhuis, maar organiseerde ook webinars om de opgedane kennis te delen met ziekenhuizen in Suriname.", "Voorbeeld voor jongeren", "Ook arts-microbioloog Ivar Lede, die advies geeft over infectieziekten, valt in de prijzen. Lede ontwikkelde een methode die het mogelijk maakt om medische mondmaskers met UVC-licht te desinfecteren en te hergebruiken. \u2018Met recht een voorbeeld voor jongeren in het algemeen en jongeren uit de zwarte gemeenschap in het bijzonder, die een carri\u00e8re nastreven in de medische wereld,\u2019 aldus de jury.", "Cateraar en restauranthouder Rechards wordt door de jury geprezen vanwege \u2018zijn goede zorgen voor de zorg\u2019. Rechard had weinig werk tijdens de coronacrisis, maar in plaats van bij de pakken neer te zitten, verzorgde hij gedurende zes maanden vrijwillig de lunch van ziekenhuispersoneel. \u201cDat zo iemand geen aandacht krijgt, is verbazingwekkend,\u201d aldus Leerdam.", "Leerdam: \u201cDit zijn heel bijzondere mensen die het verdienen om in het zonnetje te worden gezet.\u201d De organisatie hoopt bewustzijn te cre\u00ebren over de weerspiegeling van zwarte mensen in de media of instanties zoals een raad van toezicht. \u201cZwarte mensen worden nog altijd onvoldoende gerepresenteerd. De noodzaak voor dit soort acties is er nog steeds.\u201d"], "authors": ["Madelief Van Dongen"], "keywords": ["van", "mensen", "het", "die", "awards", "zwarte", "zijn", "zorg", "een", "rolmodellen", "en", "te", "voor"], "pubDate": "2020-12-03T16:00:00+01:00", "publicationId": "a3002aeb-6d5a-3894-adcb-0212effbc567"}