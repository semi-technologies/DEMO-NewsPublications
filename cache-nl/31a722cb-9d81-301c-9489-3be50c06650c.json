{"id": "31a722cb-9d81-301c-9489-3be50c06650c", "title": "In Light zoeken twee verliefde diertjes het het licht", "url": "https://www.parool.nl/kunst-media/in-light-zoeken-twee-verliefde-diertjes-het-het-licht~bbac9c23/", "summary": "Tezamen het verhaal over twee verliefde diertjes die het licht zoeken \u2013 \u00e9n in vele vormen vinden; van vuurwerksterretjes en lampions tot de felle stralen van een helikopter en de flits van een foto\u00adtoestel.\nIk wilde het ook niet te kinderlijk maken, het is ook een boekje voor volwassenen, het is grafischer.\nMisschien dat mensen denken \u2018maar zo kan ik het ook\u2019, maar dit werkte gewoon heel erg goed.\nExtra fraai is de \u00adzijprint rechts langs de pagina\u2019s van het boek: tegen het zwart gele lichtstralen van onder tot boven, uit een zaklantaarn.\nWe willen het lampje tot het einde van de lockdown steeds feller laten schijnen: als het licht aan het einde van de tunnel.", "paragraphs": ["Beeld Maarten de Loor", "Hij is zelf zoekende in de liefde en ja, dat mag in Het Parool. \u201cIk ben in die zin een dromer en een \u00adromanticus, waardoor ik ook op dit soort ver\u00adhalen kom.\u201d \u2018Dit soort verhalen\u2019 zijn de prentjes die Maarten de Loor (41) bundelde in het boekje Light; twee molletjes in simpele, witte potloodlijntjes tegen een zware achtergrond \u2013 hun neusjes twee kleine rode hartjes. Tezamen het verhaal over twee verliefde diertjes die het licht zoeken \u2013 \u00e9n in vele vormen vinden; van vuurwerksterretjes en lampions tot de felle stralen van een helikopter en de flits van een foto\u00adtoestel.", "\u201cIk heb vaak idee\u00ebn die ik niet zelf durf te illustreren. Maar dat hartje als neusje en die twee lijntjes, dat voelde wel lekker. Ik wilde het ook niet te kinderlijk maken, het is ook een boekje voor volwassenen, het is grafischer. Misschien dat mensen denken \u2018maar zo kan ik het ook\u2019, maar dit werkte gewoon heel erg goed. Al had ik ook dagen dat het niet lukte, zo\u2019n lijntje loopt gek genoeg niet altijd zoals ik het wil; ik heb 800 schetsen gemaakt waarvan er 54 het boekje hebben gehaald.\u201d", "Stralen uit een zaklantaarn", "De Loor heeft een achtergrond in de creatieve sector; hij produceerde videoclips en werkte bij art departments voor de aankleding van films en commercials. Maar met Light wil hij definitief de weg in gaan van (kinder)boeken. Sinds kort huurt hij een atelier waar hij zijn projecten ook met andere illustratoren wil ontwikkelen.", "De molletjes, zegt hij, waren een ingeving: lijntjes trekken en het niet te moeilijk maken. Waarbij hij wel de gespecialiseerde drukkerij Zwaan Lenoir voor een uitdaging plaatste. Het boek is niet gedrukt op zwart, maar op wit papier; op de laatste witte bladzijde komen de molletjes bovengronds en zien ze de zon. Extra fraai is de \u00adzijprint rechts langs de pagina\u2019s van het boek: tegen het zwart gele lichtstralen van onder tot boven, uit een zaklantaarn. \u201cZe hebben er zoveel tijd in gestoken en meegedacht.\u201d", "Beeld Maarten de Loor", "Vijfhonderd exemplaren liet hij drukken van eigen spaargeld; hij ging er net mee langs de Amsterdamse boekwinkels toen die hun deuren moesten sluiten. \u201cIk moest snel schakelen; gelukkig heeft in elk geval Mendo, de winkel in de Nieuwe Doelenstraat voor bijzondere boeken die me ook advies heeft gegeven bij het maken, toegezegd het te gaan uitleveren.\u201d", "Zeevonk en r\u00f6ntgenstralen", "Hij is een \u2018beetje shakerig\u2019 en overrompeld door de positieve reacties, zegt De Loor. \u201cDit is voor mij de eerste keer dat ik zowel het verhaal heb bedacht als de illustraties heb gemaakt.\u201d Hij moest voor de molletjes zoveel mogelijk lichtbronnen verzinnen, als hij op straat liep, hield hij zijn ogen open; en hij kreeg ze ook uit zijn omgeving aangedragen.", "\u201cHeel veel mensen denken dat mollen blind zijn, maar ze kunnen wel zien, al zijn ze heel slechtziend. Ik heb telkens diezelfde molletjes getekend met steeds ander licht \u2013 soms heel herkenbaar, maar er zijn er wel een paar waar je wat dieper over moet nadenken, zoals de zeevonk en r\u00f6ntgenstralen\u201d", "Nu de winkel dicht moest, heeft zijn overbuurman van platenzaak Flesch Records in de Noorderkerkstraat zijn etalage als zwarte box in\u00adgericht met de twee molletjes, plus gloeilamp. \u201cHet is natuurlijk een boekje over liefde, vriendschap en verbintenis. We willen het lampje tot het einde van de lockdown steeds feller laten schijnen: als het licht aan het einde van de tunnel. Zoals de molletjes uiteindelijk ook bovengronds komen \u2013 dat is een mooi gegeven.\u201d", "Om daar snel aan toe te voegen: \u201cMaar het is ook een boekje voor goede tijden hoor. Denk aan Valentijnsdag.\u201d", "Maarten de Loor, Light; Atelier d\u2019Loor; \u20ac22,50; \u00adbestellen via www.mendo.nl"], "authors": ["Marjolijn De Cocq"], "keywords": ["licht", "zoeken", "ik", "van", "zijn", "twee", "en", "maar", "een", "light", "ook", "het", "verliefde", "diertjes", "hij", "dat"], "pubDate": "2020-12-20T15:00:54Z", "publicationId": "a3002aeb-6d5a-3894-adcb-0212effbc567"}