{"id": "0c0e9d08-7cd7-3604-9e95-13348dcf01c5", "title": "Boekenbingo: wie vinkt alle zestig titels af?", "url": "https://www.parool.nl/kunst-media/boekenbingo-wie-vinkt-alle-zestig-titels-af~bf11f0b9/", "summary": "Ramakers nam Vriens\u2019 lijst over op haar site en daagde oud-collega\u2019s uit de zestig boeken binnen vijf maanden te lezen.\nDe Boekenbingo noemde ze het project \u2013 een nieuw leesbevorderingsinitiatief was geboren.\nVari\u00ebteitDe kracht van het project schuilt volgens Ramakers in de bevlogenheid van de leraar die zijn leerlingen aansteekt.\nZij willen gewoon mooie boeken die aansluiten bij hun leerlingen, de veellezers net zo goed als kinderen die moeite met lezen hebben.\nDat boek is in geen enkele krant besproken, maar de reacties van leraren zijn enthousiast.\u201dGloedvolle leeservaringenDie reacties zijn te lezen op de site.", "paragraphs": ["Beeld Getty Images", "Het begon een paar jaar geleden met voormalig basisschoolleraar en kinderboekenschrijver Jacques Vriens. Als kinderboekenambassadeur van Nederland sprak hij zijn zorg uit over de teruglopende kennis van jeugdliteratuur bij pabostudenten. Vriens\u2019 suggestie: een tiplijst met zestig titels waarmee aankomende leraren hun kennis konden opkrikken.", "Sanne Ramakers had Vriens\u2019 aansporing niet nodig. Na tien jaar als (voor)leesgrage kleuterjuf richtte ze zich met Kleuteruniversiteit en Jufsanne.com op het onder de aandacht brengen van kinderboeken bij leerkrachten. Ramakers nam Vriens\u2019 lijst over op haar site en daagde oud-collega\u2019s uit de zestig boeken binnen vijf maanden te lezen. De Boekenbingo noemde ze het project \u2013 een nieuw leesbevorderingsinitiatief was geboren.", "Dit jaar beleeft de bingo zijn zesde editie. De campagne lijkt uit te groeien tot een waardevolle aanvulling op de Kinderboekenweek. Anders dan de Stichting CPNB (organisator van onder meer de Kinderboekenweek) zet de Boekenbingo geen BN\u2019ers in ter promotie. Het uitgangspunt is even simpel als doeltreffend: zien lezen, doet lezen. Wie zestig titels in vijf maanden ambitieus vindt wordt verrast: het aantal deelnemers stijgt elk jaar en schommelt inmiddels rond de vierduizend. Behalve basisschool\u00addocenten doen ook complete schoolklassen, gezinnen en grootouders mee.", "Vari\u00ebteit", "De kracht van het project schuilt volgens Ramakers in de bevlogenheid van de leraar die zijn leerlingen aansteekt. \u201cAls de kinderen besluiten mee te doen, zwepen ze elkaar op met de boeken die ze gelezen hebben.\u201d", "Na die eerste lijst van Jacques Vriens maakte Ramakers de titellijst zelf, sinds 2018 bijgestaan door Merel de Vink, samensteller van school\u00adbibliotheken. Met hun stichting Het Ministerie van Boekenzaken willen ze de campagne landelijk breder trekken. Ramakers: \u201cWe richten ons in de eerste plaats op het onderwijs. Merel en ik zijn geen recensenten. Begrijp me niet verkeerd, die doen belangrijk werk, maar de besproken titels zitten vaak in dezelfde hoek. Het zijn boeken die later door vakjury\u2019s worden bekroond. Docenten hechten minder aan prijzen dan critici. Zij willen gewoon mooie boeken die aansluiten bij hun leerlingen, de veellezers net zo goed als kinderen die moeite met lezen hebben. Onze lijst dekt alle genres (po\u00ebzie, fictie, non-fictie), daarbinnen streven we naar vari\u00ebteit. Er staan potenti\u00eble Griffelwinnaars op, maar ook bijvoorbeeld De ballonnen van opa van Jessie Oliveros, een prachtig verhaal over dementie. Dat boek is in geen enkele krant besproken, maar de reacties van leraren zijn enthousiast.\u201d", "Gloedvolle leeservaringen", "Die reacties zijn te lezen op de site. Voorwaarde voor deelname is dat je over elke gelezen titel een korte recensie schrijft. Die drempel blijkt niet te hoog \u2013 de site staat vol gloedvolle leeservaringen. Dat er mooie prijzen te winnen zijn, helpt natuurlijk, zegt Ramakers. \u201cMaar dat is het niet alleen. Docenten bedanken ons voor tips van boeken waar ze nooit van hadden gehoord. Sommigen zien de resultaten van hun leerlingen omhoogschieten doordat ze beter zijn gaan lezen. Boekenbingo werkt \u00e9cht.\u201d", "Boekenbingo.nl, meedoen kan tot 1 juni."], "authors": ["Joukje Akveld"], "keywords": ["zijn", "van", "boekenbingo", "titels", "zestig", "alle", "ramakers", "met", "ze", "wie", "vinkt", "op", "te", "het", "lezen", "af", "die"], "pubDate": "2021-01-05T14:31:41Z", "publicationId": "a3002aeb-6d5a-3894-adcb-0212effbc567"}