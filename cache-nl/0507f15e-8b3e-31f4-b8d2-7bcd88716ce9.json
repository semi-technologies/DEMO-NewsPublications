{"id": "0507f15e-8b3e-31f4-b8d2-7bcd88716ce9", "title": "Zwarte danseres klaagt Staatsballett Berlin aan wegens racisme", "url": "https://volkskrant.nl/nieuws-achtergrond/zwarte-danseres-klaagt-staatsballett-berlin-aan-wegens-racisme~bdb0bfcd/", "summary": "Beeld Chloe Lopes GomesIn 2018 trad Lopes Gomes als eerste zwarte danseres toe tot het corps de ballet van het Berlijnse klassieke balletgezelschap.\nOok zou ze meerdere malen de opdracht hebben gehad witte make-up te gebruiken, om \u2018op te gaan in de groep\u2019.\nCollega-dansers durfden het volgens haar niet voor haar op te nemen, uit angst zelf ontslagen te worden.\nLopes Gomes zegt meermaals de misdragingen bij de directie te hebben aangekaart.\nDe aanklacht van Lopes Gomes zorgt in Duitsland voor veel opschudding.", "paragraphs": ["Beeld Chloe Lopes Gomes", "In 2018 trad Lopes Gomes als eerste zwarte danseres toe tot het corps de ballet van het Berlijnse klassieke balletgezelschap. Ze zegt vanaf dag \u00e9\u00e9n door de balletmeesters en sommige dansleraren gediscrimineerd te zijn vanwege haar huidskleur. Ook zou ze meerdere malen de opdracht hebben gehad witte make-up te gebruiken, om \u2018op te gaan in de groep\u2019. Collega-dansers durfden het volgens haar niet voor haar op te nemen, uit angst zelf ontslagen te worden. Lopes Gomes zegt meermaals de misdragingen bij de directie te hebben aangekaart.", "Directeur Christiane Theobald, intendant bij het Staatsballett Berlin, trekt in een advertentie het boetekleed aan: \u2018Het racistische en discriminerende gedrag dat in ons bedrijf aan het licht kwam, doet ons groot verdriet (...) De noodzakelijke vaardigheden en instrumenten om met discriminatie om te gaan, moeten grondig worden uitgewerkt.\u2019 Theobald kondigt een gedragscode aan met antiracismeclausule.", "De aanklacht van Lopes Gomes zorgt in Duitsland voor veel opschudding. Ook de Berlijnse cultuurminister Klaus Lederer zegt geschokt te zijn door de gang van zaken. De zaak roept ook de kwetsbare positie van andere pionierende zwarte balletdansers in herinnering. Zo laat Misty Copeland, de eerste Afro-Amerikaanse soliste bij het toonaangevende American Ballet Theatre, zich regelmatig uit over racisme in de balletwereld.", "In Nederland is onder anderen Michaela da Prince, geboren in Sierra Leone en geadopteerd in Amerika, een zwart rolmodel in de balletwereld."], "authors": ["Annette Embrechts"], "keywords": ["van", "klaagt", "zegt", "het", "zwarte", "gomes", "racisme", "staatsballett", "danseres", "berlin", "te", "en", "ook", "om", "lopes", "haar", "aan", "wegens"], "pubDate": "2020-12-09T19:15:28+01:00", "publicationId": "1a359314-37ee-33a8-8de7-301d3eb2ed28"}