{"id": "281c290a-ebb1-3a01-9ac6-3c5c83139c57", "title": "Yvette van Bovens lekkerste bloody mary ooit (ook z\u00f3nder alcohol)", "url": "https://volkskrant.nl/eten-en-drinken/yvette-van-bovens-lekkerste-bloody-mary-ooit-ook-zonder-alcohol~b3893b44/", "summary": "Kookboekenmaker Yvette van Boven maakt een seizoensrecept en geeft een tips om iets met de restjes te doen.\nVan \u2018maar de haard brandt\u2019 tot \u2018het is zo koud en ik verdien het na zo hard te hebben gewerkt/gekookt/gelopen in de regen\u2019.\nVoor iedereen dus die (tijdelijk) afscheid neemt van alcohol, of van de kater die 2020 heette, hierbij mijn lekkerste bloody mary ooit.\nAlcoholvrije types laten dit stapje natuurlijk weg, zonder drank is het ook heel erg lekker!\nVul ze af met augurken en/of olijven, een kort steeltje bleekselderij, een handvol ijsblokjes en een pluk ingemaakte ui.", "paragraphs": ["Kookboekenmaker Yvette van Boven maakt een seizoensrecept en geeft een tips om iets met de restjes te doen. Deze week: bloody mary.", "Begin december liep ik al vast. Mijn voornemen om doordeweeks niet of zo min mogelijk alcohol te drinken, mislukte faliekant. Gewoon door werkelijk alle ruggegraatloze redenen die men als smoes aandraagt om een glas wijn te kunnen inschenken.", "Van \u2018maar de haard brandt\u2019 tot \u2018het is zo koud en ik verdien het na zo hard te hebben gewerkt/gekookt/gelopen in de regen\u2019. Nou, vult u zelf maar in.", "Ik bombardeerde december dus maar tot alcoholrijke maand. En toen bleek ik mijn nieuwe, goede voornemen echt heel goed te kunnen volhouden. Het kostte me totaal geen moeite om mijn doelstelling elke dag een glas tijdens de feestmaand in te schenken te halen. Met vlag en wimpel.", "Veel mensen deden waarschijnlijk hetzelfde en leggen zichzelf gelijk \u2013 als straf voor hun vrijpostigheid \u2013 op dat ze heel januari niks meer mogen. Ik heb zelfs vrienden die het de eerste drie (!) maanden van elk jaar volhouden.", "Zo ben ik niet, als ik mezelf iets verbied word ik recalcitrant en ga ik mezelf dwarsbomen. Dus ga ik gewoon weer terug naar mijn oude regime: het was feest in december en in januari is het soms feest m\u00e9t en soms z\u00f3nder alcohol. Prima te doen voor mij hoor natuurlijk, ik stel me graag aan.", "Voor iedereen dus die (tijdelijk) afscheid neemt van alcohol, of van de kater die 2020 heette, hierbij mijn lekkerste bloody mary ooit. Totaal ge\u00efnspireerd op eentje die ik ooit in New York dronk. Die Amerikanen weten \u2018brine\u2019 of inmaakzuur zo heerlijk in drankjes te verwerken. Zalig, zalig en zo maakt u dat vocht dat overblijft in een pot augurken, zilverui of olijven ook nog eens op. Verspillingsvrij drinken, ook best een goed voornemen voor 2021. Kunt u vast alle kanten mee op.", "Bloody mary zoals-ie volgens mij hoort", "voor 4 glazen", "Bloody mary-mix 750 ml tomatensap 2-3 eetl. worcestershiresaus 5-6 eetl. zuur van groene olijven of augurkenzuur 2 eetl. chipotle tabasco, of andere hotsauce naar smaak het sap van 1 citroen zeezout en versgemalen zwarte peper Garnering/de rest 300 ml wodka 2 augurken, in helften of kwarten of 1 handvol groene olijven op zuur (niet op olie) de binnenste stelen van een bos bleekselderij handvol ijsblokjes fijngesneden uiringen van 1 rode ui, 30 minuten geweekt in een scheut wittewijnazijn, peper en zout Optioneel: 2 flesjes pils", "Maak eerst de mix. Dit kan ook een dag van tevoren. Meng alle ingredi\u00ebnten met elkaar in een grote kan of afsluitbare pot die in de koelkast past. De ingredi\u00ebnten zijn een beetje naar smaak: houdt u van pittig: voeg meer tabasco toe, houdt u van (zoet-)zuur, pas het augurken- of olijvenvocht aan of knijp er meer citroen boven uit. Wilt u een vollere, diepere smaak dan is de fles worcestershire uw vriend. PROEF!", "Laat dan de mix 1 uur \u2013 of een nacht \u2013 lekker trekken, de smaak zal intensiveren.", "Schenk de wodka in 4 tumblers of whiskyglazen. Alcoholvrije types laten dit stapje natuurlijk weg, zonder drank is het ook heel erg lekker! Giet er zoveel bloody mary-mix op tot de glazen \u00be vol zijn. Vul ze af met augurken en/of olijven, een kort steeltje bleekselderij, een handvol ijsblokjes en een pluk ingemaakte ui. Het glas mag net niet overstromen.", "Maakt u een michelada? Giet dan dit mengsel in 4 flinke longdrinkglazen en vul ze nog af met pilsner. (U kunt dan ook de wodka vervangen door tequila, jawel)", "Lekker hoor, proost."], "authors": ["Yvette Van Boven"], "keywords": ["yvette", "alcohol", "ik", "van", "zo", "bovens", "en", "een", "ooit", "ook", "mary", "bloody", "te", "het", "op", "z\u00f3nder", "lekkerste", "die"], "pubDate": "2020-12-31T09:52:35Z", "publicationId": "1a359314-37ee-33a8-8de7-301d3eb2ed28"}