{"id": "6eb68d08-96ca-3e0c-b98c-dd49550e70d3", "title": "De documentaire over de eerste maanlanding is een thriller met een goede afloop. Haarscherp als een speelfilm en onverwacht indrukwekkend\u2605\u2605\u2605\u2605\u2606", "url": "https://volkskrant.nl/cultuur-media/de-documentaire-over-de-eerste-maanlanding-is-een-thriller-met-een-goede-afloop-haarscherp-als-een-speelfilm-en-onverwacht-indrukwekkend~b8153f00/", "summary": "- de rollende reuzenrupsbanden van het gevaarte dat de Saturnus V naar het lanceerplatform van Cape Canaveral rijdt, op 16 juli 1969.\nRegisseur Todd Douglas Miller kreeg de beschikking over een schat aan ongezien en ongehoord NASA-materiaal, en monteerde de achtdaagse heen- en terugreis naar de maan in direct cinema-stijl.\nMet gebruik van de onderlinge communicatie van de verschillende NASA-afdelingen en het commentaar van de nieuwslezers van toen, maar zonder toegevoegde voice-over-uitleg of latere interviews met betrokkenen.\nVerholpen door iemand die \u2018wat bouten aandraait\u2019, alsof het een aanhangwagentje betreft.\nVerbaas je ook over de hartslag van Aldrin, die tijdens de lancering zoveel lager (88 slagen per minuut) blijft dan die van z\u2019n collega\u2019s.", "paragraphs": ["Documentaire Regie Todd Douglas Miller 93 min. In 90 zalen.", "Gedurende de eerste seconden wordt al duidelijk dat Apollo 11 g\u00e9\u00e9n gewone, zoveelste documentaire over de maanlanding is. Zie \u2013 en hoor! - de rollende reuzenrupsbanden van het gevaarte dat de Saturnus V naar het lanceerplatform van Cape Canaveral rijdt, op 16 juli 1969. Vijftig jaar geleden vastgelegd op 35 mm film, nooit eerder zo imposant en beeldvullend gezien.", "Regisseur Todd Douglas Miller kreeg de beschikking over een schat aan ongezien en ongehoord NASA-materiaal, en monteerde de achtdaagse heen- en terugreis naar de maan in direct cinema-stijl. Met gebruik van de onderlinge communicatie van de verschillende NASA-afdelingen en het commentaar van de nieuwslezers van toen, maar zonder toegevoegde voice-over-uitleg of latere interviews met betrokkenen. Wat een genot: om eens n\u00ed\u00e9t bij de hand te worden genomen. Het verlegt de aandacht naar wat we zien, naar de ook zo veel jaren en technische innovaties later nog onvoorstelbare schaal van de operatie.", "Apollo 11 zoemt voortdurend in en uit, gebruikt filmbeeld, tv-registratie \u00e9n detailfotografie. Luchtopnamen van de hordes rond de baai in Florida kamperende dagjesmensen afgewisseld met close-ups van de machtige raketmotoren; 3,5 miljoen kilo stuwkracht. Astronauten Neil Armstrong, Buzz Aldrin en Michael Collins verschijnen soms zo haarscherp in beeld, dat je bijna gaat vermoeden dat je naar een speelfilm kijkt: de kwaliteit van Damien Chazelle\u2019s maanlandingdrama First Man uit 2018, maar dan echt.", "We weten dat het goed afliep, maar zie maar eens koel te blijven als het terugtellen naar de start aanvangt en een NASA-stem droog omroept dat er een lek in de klep zit, terwijl de astronauten al onderweg zijn naar het platform. Een lekkende klep! Verholpen door iemand die \u2018wat bouten aandraait\u2019, alsof het een aanhangwagentje betreft. Verbaas je ook over de hartslag van Aldrin, die tijdens de lancering zoveel lager (88 slagen per minuut) blijft dan die van z\u2019n collega\u2019s. Een wondermens, die tweede man op de maan.", "Zo voert de documentaire naar de drie grote hoogtepunten: vertrek, landing, terugkeer, waarbij vooral de tour om van het maanoppervlak weer terug te geraken onverwacht veel indruk maakt. Hoe dat nietige ruimtekokkeltje zwevend boven het desolate kraterlandschap weer wordt aangekoppeld, dankzij de hogere stuurkunst van de minst bekende en aan boord gebleven astronaut; Collins.", "Apollo 11 is deels tijdsdocument en deels thriller met gegarandeerd goede afloop. Zie \u2018m op groot, liefst kolossaal bioscoopdoek."], "authors": ["Bor Beekman"], "keywords": ["van", "het", "goede", "op", "onverwacht", "met", "naar", "maar", "die", "een", "maanlanding", "haarscherp", "en", "dat", "thriller", "speelfilm", "indrukwekkend"], "pubDate": "2019-06-26T17:53:00+02:00", "publicationId": "1a359314-37ee-33a8-8de7-301d3eb2ed28"}