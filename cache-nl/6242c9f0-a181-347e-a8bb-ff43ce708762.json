{"id": "6242c9f0-a181-347e-a8bb-ff43ce708762", "title": "Groen licht voor topsportcompetities: Donar, Lycurgus en Hurry Up kunnen vanaf 17 december weer 'normaal' aan de slag", "url": "https://www.dvhn.nl/sport/Groen-licht-voor-topsportcompetities-Donar-Lycurgus-en-Hurry-Up-kunnen-vanaf-17-december-weer-normaal-aan-de-slag-26270899.html", "summary": "Goed nieuws voor de basketballers van Donar en Martini Sparks, de volleyballers van Lycurgus en de handballers van Hurry Up.\nVanaf 17 december mogen zij weer onder normale condities trainen en de competities opstarten.\nHet plan van het kabinet is dat topsporters vanaf 17 december weer in de topsportcompetities kunnen trainen en wedstrijden mogen spelen, zo valt te lezen op de offici\u00eble website.\nTot dusver was \u2018normaal\u2019 trainen en het spelen van wedstrijden alleen voorbehouden aan het betaald voetbal en het vrouwenvoetbal.\nDe eerste weken na 17 december zullen in het teken staan van een korte voorbereiding.", "paragraphs": ["Goed nieuws voor de basketballers van Donar en Martini Sparks, de volleyballers van Lycurgus en de handballers van Hurry Up. Vanaf 17 december mogen zij weer onder normale condities trainen en de competities opstarten. Dat blijkt uit de nieuwe coronaregels op de website van de Rijksoverheid.", "Het groene licht voor de topsport in Nederland werd niet benoemd tijdens de persconferentie, omdat de toon van de toespraak van premier Mark Rutte en minister Hugo de Jonge vooral moest zijn dat het land nog scherper de regels in acht moet nemen. Toch is er wel degelijk sprake van een behoorlijke versoepeling voor de topsportcompetities.", "Het plan van het kabinet is dat topsporters vanaf 17 december weer in de topsportcompetities kunnen trainen en wedstrijden mogen spelen, zo valt te lezen op de offici\u00eble website. Wel is het voornemen nog afhankelijk van goedkeuring van de Tweede Kamer en de Eerste Kamer.", "Selecte groep van 6000 sporters", "Het gaat om een selecte groep van ongeveer 1000 voetballers en ongeveer 5000 topsporters uit overige sporten. Tot dusver was \u2018normaal\u2019 trainen en het spelen van wedstrijden alleen voorbehouden aan het betaald voetbal en het vrouwenvoetbal.", "Daar komen nu, zowel bij de mannen als bij de vrouwen, de volgende sporten bij: hockey, basketbal, waterpolo, volleybal, handbal, korfbal, beachvolleybal, honkbal, softbal, rugby, ijshockey, rolstoelbasketbal, zaalvoetbal, cricket, badminton en tafeltennis.", "Stille diplomatie", ",,Het lijkt erop dat de stille diplomatie, onze lobby via NOCNSF en de signalen die wij als Donar en Lycurgus hebben afgegeven via bijvoorbeeld de open brief in Dagblad van het Noorden toch hebben gewerkt\u2019\u2019, zegt een verheugde Donar-secretaris Gert-Jan Swaving.", "Het ziet ernaar uit dat de competitie begin januari weer opgepakt kan worden en dat de Dutch Basketbal League nog in staat zal zijn om een gehele competitie af te werken. De eerste weken na 17 december zullen in het teken staan van een korte voorbereiding. Lycurgus moet half december reeds aantreden in een Europese bubbel in Moskou."], "authors": ["William Pomp"], "keywords": ["van", "topsportcompetities", "nog", "hurry", "normaal", "lycurgus", "het", "slag", "trainen", "licht", "een", "kunnen", "weer", "en", "dat", "uit", "vanaf", "voor"], "pubDate": null, "publicationId": "bb59becc-5bf6-3c6d-8cdd-d41716890d16"}