{"id": "653ac70e-a4d6-3acf-8ca4-22efff004c37", "title": "Badr Hari breekt neus op twee plekken tijdens gevecht", "url": "https://www.parool.nl/sport/badr-hari-breekt-neus-op-twee-plekken-tijdens-gevecht~b2ff9494/", "summary": "Maar een knappe comeback van de Roemeen zorgde ervoor dat Hari knock-out ging in de derde ronde.\nDaarbij bloedde zijn neus flink en naar nu blijkt omdat die op twee plekken gebroken is.\nHij maakte een fout en brak zijn neus op twee plekken, maar het komt goed met hem.\nWe zullen snel meer zien van Badr Hari.\u201dEffect op de toekomstDe vraag is nu ook wat het effect van dit gevecht is op de toekomst van Hari.\nHari en zijn team verlieten Ahoy zaterdag snel na het gevecht.", "paragraphs": ["Kickbokser Badr Hari na afloop van de Glory 76 wedstrijd tegen de Roemeen Benjamin Adegbuyi. Beeld ANP", "Hari leek op weg naar de overwinning, na een gelijkopgaande eerste ronde en nadat hij in het tweede bedrijf de overhand had tegen Adegbuyi. Maar een knappe comeback van de Roemeen zorgde ervoor dat Hari knock-out ging in de derde ronde. Hij raakte Hari zo hard dat de Amsterdammer ging zitten. Hij stond nog op, maar ging later weer naar de grond en kwam niet meer overeind.", "Daarbij bloedde zijn neus flink en naar nu blijkt omdat die op twee plekken gebroken is. Dat bevestigt Glory-topman Scott Rudman. \u201cHij was aan het winnen en hoefde niet vol gas te geven in de derde ronde, maar die vechter is hij nu eenmaal. Hij maakte een fout en brak zijn neus op twee plekken, maar het komt goed met hem. We zullen snel meer zien van Badr Hari.\u201d", "Effect op de toekomst", "De vraag is nu ook wat het effect van dit gevecht is op de toekomst van Hari. Immers was hij van plan om een gooi te doen naar de Glory-wereldtitel in het zwaargewicht die in handen is van Rico Verhoeven. Hari en zijn team verlieten Ahoy zaterdag snel na het gevecht. Hari\u2019s trainer Passenier gaf een korte reactie over de toekomst van zijn pupil. \u201cWe pakken even rust en gaan ons beraden. Komt tijd, komt raad.\u201d", "Als het aan Dennis Krauweel, de Nederlandse trainer van Verhoeven en Adegbuyi, ligt, blijft Hari actief. \u201cBadr blijft een legende en hij is goed voor onze sport. Glory heeft echter ook laten zien dat het niet alleen naar de populariteit van de vechters kijkt. Bijna iedereen wilde weer Hari tegen Verhoeven, maar volgend maand krijgt toch Ben Saddik een kans om voor de wereldtitel te strijden. Daarna verdient Adegbuyi misschien wel een kans. Dat zou eerlijk zijn.\u201d"], "authors": ["Tim Reedijk"], "keywords": ["hari", "zijn", "van", "twee", "breekt", "gevecht", "en", "naar", "een", "maar", "op", "hij", "het", "neus", "tijdens", "plekken", "badr"], "pubDate": "2020-12-20T13:30:30Z", "publicationId": "a3002aeb-6d5a-3894-adcb-0212effbc567"}