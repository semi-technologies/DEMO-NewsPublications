{"id": "a63bf4bf-97fb-3af5-8db4-0ee2e3b7d709", "title": "Mensen zoeken de grens van de bezoekregeling op", "url": "https://trouw.nl/zorg/mensen-zoeken-de-grens-van-de-bezoekregeling-op~b2f8771a/", "summary": "Lisette T\u00e4nzler is verpleegkundige op de intensive care van het Rode Kruis Ziekenhuis in Beverwijk.\nTot agressie heeft het gelukkig nog niet geleid, maar mensen zoeken wel de grens van de bezoekregeling op.\nIedere verpleegkundige begrijpt dat bijvoorbeeld in het geval van een groot gezin ieder kind bij zijn vader of moeder wil zijn.\nUitzonderingen kunnen worden gemaakt, op basis van een situatie en in overleg met het team.\nKlein wereldjeTegelijk wil je wel stimuleren dat mensen op bezoek komen.", "paragraphs": ["Lisette T\u00e4nzler is verpleegkundige op de intensive care van het Rode Kruis Ziekenhuis in Beverwijk. Voor Trouw doet ze tijdelijk verslag van de tweede golf.", "De afgelopen week klonken in het nieuws en aan de talkshowtafels opnieuw verhalen over agressie en intimidatie in de zorg. Zulke verhalen hoor ik om me heen soms ook. Mensen zijn denk ik klaar met deze tijd.", "Bij ons op de ic-afdeling valt het nog mee. De waardering zoals tijdens de eerste golf zien we minder, maar bezoek is meestal dankbaar dat we plek hebben om hun naaste op te nemen. Deze mensen zien van dichtbij wat het coronavirus bij iemand aanricht.", "De grens", "Een vriendin van mij heeft vaker vervelende ervaringen. Zij werkt op de acute afdeling. Tot agressie heeft het gelukkig nog niet geleid, maar mensen zoeken wel de grens van de bezoekregeling op.", "Dat is ingewikkeld. Iedere verpleegkundige begrijpt dat bijvoorbeeld in het geval van een groot gezin ieder kind bij zijn vader of moeder wil zijn. Zeker als een pati\u00ebnt levensbedreigend ziek is.", "E\u00e9n iemand tegelijk", "Toch moet ik bijna altijd zeggen: sorry dat kan niet. E\u00e9n iemand tegelijk. Er zijn vaste bezoekuren in de kliniek en bij iemand die covidpositief is, overlegt het bezoek met de verpleegkundige.", "Uitzonderingen kunnen worden gemaakt, op basis van een situatie en in overleg met het team. Je wilt voorkomen dat bezoekers tegen een collega zeggen: maar bij Lisette mochten we gisteren ook met z\u2019n twee\u00ebn.", "Klein wereldje", "Tegelijk wil je wel stimuleren dat mensen op bezoek komen. Afgelopen week zijn twee pati\u00ebnten na zes weken ic-opname naar de verpleegafdeling gegaan. Die hebben heel lang in een klein wereldje geleefd en zullen dat een tijd met zich meedragen.", "Bezoek is belangrijk voor het herstel van pati\u00ebnten en de verwerking van naasten. Ook bij pati\u00ebnten die slapen adviseren we mensen om te komen. Vertel hoe het thuis gaat. Deel successen met elkaar. Voor het eerst uit bed of een goede dag.", "Ook als bezoekers twijfelen over het coronavirus, zeggen we: kom toch! Maar houd alsjeblieft rekening met het personeel en de regels.", "Lees ook:", "Laten we nog even volhouden.", "Een ouderwetse Sinterklaas, wat zou dat mooi zijn.", "Ook ik ben emotioneel achter mijn mondkapje, terwijl de familie rouwt", "Er is weer iemand overleden aan Covid-19. Het is voor mij de eerste coronapati\u00ebnt tijdens deze tweede golf."], "authors": ["Lisette T\u00e4nzler"], "keywords": ["bezoekregeling", "mensen", "zoeken", "van", "zijn", "en", "met", "een", "op", "iemand", "het", "grens", "dat"], "pubDate": "2020-12-12T11:38:00Z", "publicationId": "b66cd8e4-4294-3571-bcd7-e490527f1a48"}