{"id": "52724600-b0fe-38b0-a2ce-55ef8679b95f", "title": "Megadam Guinee bedreigt wetlands in Centraal-Mali", "url": "https://www.parool.nl/wereld/megadam-guinee-bedreigt-wetlands-in-centraal-mali~bdfcfd62/", "summary": "Zo ook de rivier de Niger, die stroomt door een van de armste gebieden ter wereld.\nVissers, veehouders en rijstboeren in de delta zorgen voor het leeuwendeel van de voedselvoorziening in het land.\nUiteindelijk geeft onze aanpak vertrouwen tussen de diverse gebruikers van het drasland hier.\u201dMaar het succesverhaal in een van de moeilijkste gebieden ter wereld loopt volgens Keita gevaar.\nVerder zijn er nog zeker vier dammen in de planning of ze worden al gebouwd in Guinee, Mali en Niger.\nZe pleit voor een structuur voor grensoverschrijdend watermanagement door de landen die afhankelijk zijn van de Niger.", "paragraphs": ["Vee in de wetlands in de binnendelta. Beeld Wetlands International", "De bouw van waterdammen in rivieren leidt in heel Afrika tot geschillen tussen landen over het gebruik van water. De opwekking van de broodnodige elektriciteit om economie\u00ebn een impuls te geven en droge grond te irrigeren voor een \u00adhogere landbouwopbrengst, blijven echter een grote stimulans om rivieren te bedwingen.", "Zo ook de rivier de Niger, die stroomt door een van de armste gebieden ter wereld. De Niger is met zijn 4180 kilometer de levensader voor \u00admiljoenen mensen in West-Afrika. De rivier \u00adbegint in Guinee, waar de enorme Fomidam moet komen.", "De Niger stroomt niet direct in westelijke richting naar zee \u2013 slechts enkele honderden kilometers verder \u2013 maar maakt een enorme omweg naar het noordoosten, naar Mali, om vervolgens weer naar het zuidoosten af te buigen naar \u00adNiger en via Nigeria de oceaan te bereiken.", "De binnendelta van de Niger, in Centraal-Mali, vormt het op twee na grootste wetland \u2013 een drassig gebied \u2013 van de wereld, met ruim 4 miljoen hectare. Het gebied heeft een grote bio\u00addiversiteit met alleen al zo\u2019n 350 vogelsoorten. Vissers, veehouders en rijstboeren in de delta zorgen voor het leeuwendeel van de voedselvoorziening in het land.", "Herders, boeren en vissers", "Toch staat het enorme gebied aan de randen van de Westelijke Sahara onder druk door de oprukkende woestijn. De organisatie Wetlands International probeert deze ontwikkeling te keren door met lokale gemeenschappen velden met bourgou aan te leggen in gebieden die jaarlijks overstromen. Bourgou is drijvend gras, dat in de uiterwaarden van de Niger tot diep in het water groeit. De bourgouvelden zijn de kraamkamers voor de 130 vissoorten in de rivier. Het riviergras is tevens de belangrijkste voedselbron voor koeien. Ook de groei van rijst verbetert erdoor.", "\u201cWetlands Internationaal werkt al twintig jaar in Mali,\u201d zegt de lokale directeur Karounga Keita door de telefoon uit de hoofdstad Bamako. \u201cDoor bourgou te planten herstellen we de delta in het gevecht tegen de verdroging. We hebben al 1500 hectare aangelegd, waarvan 10 procent dit jaar.\u201d", "Centraal-Mali is sinds vijf jaar het epicentrum van een jihadistische strijd van IS en Al Qaida, maar ook van vijandelijkheden tussen diverse lokale volken, zoals de Fulaniherders, de \u00adDogonboeren en de Bozo- en Somonovissers. De laatste jaren zijn Fulani- en Dogondorpen wederzijds op brute wijze uitgemoord.", "Confrontaties", "De etnische spanningen tussen de volken \u00adnemen toe door woestijnvorming, bevolkingsgroei, klimaatverandering en een afwezige overheid, die dus ook niemand bescherming biedt. In het krimpende leefgebied raken grote groepen mensen op drift in hun zoektocht naar gebieden waar ze wel veilig in hun levensonderhoud kunnen voorzien. En dat leidt weer tot \u00adgewelddadige confrontaties met andere volken.", "\u201cIn de gebieden waar wij werken, hebben we coalities gesmeed tussen die bevolkings\u00adgroepen over het gebruik van water. We hebben belangenorganisaties opgericht van vissers, veehouders en boeren in lokale gemeenschappen en die werken samen. Bourgou verenigt hen. Hoe meer bourgou we kunnen uitzetten, hoe profijtelijker het voor iedereen is. Waar wij werken, zijn dan ook veel minder conflicten en nemen sociale spanningen af,\u201d zegt Keita trots.", "\u201cZelf de jihadisten accepteren onze aanwezigheid in die gebieden. Ze zien het belang van wat wij doen. We laten ons niet in met politiek. Uiteindelijk geeft onze aanpak vertrouwen tussen de diverse gebruikers van het drasland hier.\u201d", "Maar het succesverhaal in een van de moeilijkste gebieden ter wereld loopt volgens Keita gevaar. In de Niger en de zijarmen ervan worden steeds meer dammen gebouwd. Vooral de \u00adgeplande Fomidam, bij het plaatsje Folon in Guinee, ziet hij als een bedreiging. De dam moet tussen de 40 en 54 meter hoog worden.", "Het waterreservoir achter de dam zal zo\u2019n 500 vierkante kilometer land onder water zetten. De dam moet een vermogen kunnen opwekken van bijna honderd megawatt. Elektriciteit kan \u00adGuinee goed gebruiken en ook Mali zou er, volgens wederzijdse afspraken, van profiteren.", "Milieueffecten", "In de loop van de Niger staat al de S\u00e9lingu\u00e9dam in Mali, die goed is voor 44 megawatt. Verder zijn er nog zeker vier dammen in de planning of ze worden al gebouwd in Guinee, Mali en Niger. De Fomidam in de bovenloop van de rivier heeft, in vergelijking met de rest, een enorme omvang.", "Een Chinees bedrijf zou inmiddels begonnen zijn met de grondconstructie voor de Fomidam, al zijn de plannen voor de bouw nog niet af. De internationale tak van de Nederlandse commissie voor milieueffectrapportage, NCEA, bracht eind 2018 een advies uit over de sociale en \u00admilieutechnische consequenties van de bouw. Voorzitter Tanya van Gool van de werkgroep legt uit dat ze adviseren wat er allemaal in zo\u2019n onderzoek moet komen.", "Zo moet worden besloten welke prioriteiten de dam heeft bij waterschaarste. Ook moet worden gekeken naar de relatie met andere dammen in de Niger. \u201cDe belangrijkste vraag is: hoe manage je de Fomidam en wie worden erbij betrokken?\u201d Van Gool doelt dan op de landen die stroom\u00adafwaarts de consequenties merken als er minder watertoevoer is. Ze pleit voor een structuur voor grensoverschrijdend watermanagement door de landen die afhankelijk zijn van de Niger.", "Keita is daar een groot voorstander van. Minder water betekent minder drasland en dan helpt bourgou planten ook niet. Het liefst ziet Wetlands International dat die dam er helemaal niet komt, maar dat lijkt een gepasseerd station. Het baart zorgen dat er nauwelijks overleg is tussen Guinee en de landen stroomafwaarts. De vissers, boeren en veehouders in de delta hebben helemaal geen stem, terwijl zij voor hun \u00adlevensonderhoud volledig afhankelijk zijn van de waterstand in de rivier. Het is nog altijd de \u00adNiger die hun draslanden in leven houdt."], "authors": ["Erik Van Zwam"], "keywords": ["zijn", "van", "bedreigt", "voor", "en", "megadam", "een", "centraalmali", "met", "wetlands", "te", "het", "guinee", "niger", "die"], "pubDate": "2021-01-07T15:16:00Z", "publicationId": "a3002aeb-6d5a-3894-adcb-0212effbc567"}