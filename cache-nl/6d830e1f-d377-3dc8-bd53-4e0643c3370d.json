{"id": "6d830e1f-d377-3dc8-bd53-4e0643c3370d", "title": "Frame je de SP als een soort stalinistische partij als je het hebt over een \u2018gestaald partijkader\u2019?", "url": "https://trouw.nl/cultuur-media/frame-je-de-sp-als-een-soort-stalinistische-partij-als-je-het-hebt-over-een-gestaald-partijkader~bc7af2e4/", "summary": "Onlangs ging het in de taal\u00adrubriek over het \u2018gestaalde partijkader\u2019 van de SP.\nZelf heeft ze de indruk dat die uitdrukking nogal eens wordt gebruikt \u2018om de SP te framen als een soort stalinistische partij\u2019.\n\u2018Roode officieren der revolutie\u2019Gestaalde kaders is gevormd met kader, dat ook voorkomt als element van het oudere woord partijkader (partijleiding).\nGestaald \u2013 het deelwoord van het werkwoord stalen in de betekenis \u2018ijzer harden\u2019 \u2013 betekent letterlijk en figuurlijk gehard.\nJe zou gestaald in combinaties als gestaalde arbeiders en gestaalde kaders dan ook kunnen opvatten als \u2018in de (klassen)strijd gehard\u2019.", "paragraphs": ["Onlangs ging het in de taal\u00adrubriek over het \u2018gestaalde partijkader\u2019 van de SP. Prompt vroeg een lezeres waar \u2018gestaalde kaders\u2019 eigenlijk vandaan komt. Zelf heeft ze de indruk dat die uitdrukking nogal eens wordt gebruikt \u2018om de SP te framen als een soort stalinistische partij\u2019.", "Dat zal vast weleens gebeuren, al dan niet schertsend of ironisch, maar gestaalde kaders wordt ook neutraal gebruikt ter aanduiding van \u2018de har\u00adde kern van een (link\u00adse) po\u00adli\u00adtie\u00adke par\u00adtij, een vak\u00adbond, door ja\u00adren\u00adlan\u00adge er\u00adva\u00adring door\u00adkneed in het vak\u2019 (Van Dale).", "Uit de historische krantendatabank Delpher blijkt dat de uitdrukking in de eerste helft van de 20ste eeuw al voorkwam. Zo verwijzen de communistische kranten De Tribune en het Volksdagblad eind jaren dertig met gestaalde kaders naar de partijleiding van de Communistische Partij van de Sovjet-Unie (CPSU), maar ook naar de individuele, in het socialisme doorknede partijleden.", "\u2018Roode officieren der revolutie\u2019", "Gestaalde kaders is gevormd met kader, dat ook voorkomt als element van het oudere woord partijkader (partijleiding). Mogelijk gaat deze toepassing van kader uiteindelijk terug op het oudere militaire gebruik van dit woord voor \u2018de gezamenlijke onderofficieren\u2019.", "De combinatie van gestaald en kader dateert weliswaar pas uit de jaren dertig, maar in de jaren twintig is al sprake van gestaalde arbeiders. In een artikel uit 1922 over de jonge Sovjet-Unie worden \u2018gestaalde arbeiders en boeren\u2019 de \u2018roode officieren der revolutie\u2019 genoemd: ze zijn zo \u2018uit de fabriek of van de ploeg weggeroepen\u2019 om aan de (gewapende) strijd tegen het Witte Leger deel te nemen. Gestaald \u2013 het deelwoord van het werkwoord stalen in de betekenis \u2018ijzer harden\u2019 \u2013 betekent letterlijk en figuurlijk gehard. Je zou gestaald in combinaties als gestaalde arbeiders en gestaalde kaders dan ook kunnen opvatten als \u2018in de (klassen)strijd gehard\u2019.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Ton Den Boon"], "keywords": ["van", "als", "sp", "partijkader", "het", "naar", "hebt", "kaders", "een", "je", "gestaalde", "en", "ook", "uit", "stalinistische", "partij", "soort"], "pubDate": "2020-12-10T14:19:00+01:00", "publicationId": "b66cd8e4-4294-3571-bcd7-e490527f1a48"}