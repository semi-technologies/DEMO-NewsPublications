{"id": "49b88a8c-b19b-35ca-b117-cac29f915c3b", "title": "Douane Schiphol bereidt zich voor op brexit: 'Niet alles zal smooth gaan\u2019", "url": "https://www.parool.nl/nederland/douane-schiphol-bereidt-zich-voor-op-brexit-niet-alles-zal-smooth-gaan~bae742b7/", "summary": "Ren\u00e9 houdt het watje van een afstand voor haar neus en de D66-bewindsvrouw ruikt.\nMaar sinds januari 2020 heeft het Verenigd Koninkrijk de EU verlaten en op 1 januari 2021 loopt ook de overgangstermijn af.\nZo is bijvoorbeeld nog niet bekend welk soort goederen via Schiphol van het Verenigd Koninkrijk vertrekt en vice versa.\nSixpackEn niet voor niets, blijkt bij de volgende stop van de bewindslieden in de loods.\nZo mag je niet meer voor meer dan 430 euro shoppen in Londen, anders moet je het aangeven.", "paragraphs": ["Staatssecretaris Alexandra van Huffelen en minister Wopke Hoekstra van Financi\u00ebn (rechts) bezoeken het Joint Inspection Center (JIC) op Schiphol om te zien welke voorbereidingen er voor de brexit zijn getroffen. Beeld ANP", "Tobio (3) loopt langs een pallet pakketten in een douaneloods op Schiphol-Zuidoost. De Duitse herder is een \u2018goederen gerelateerde hond\u2019, die in vliegtuigen en loodsen aan spullen snuffelt en niet aan mensen, zoals zijn collega\u2019s in de vertrekhal van Schiphol. Na een paar seconden slaat de douanehond aan. Tussen de pakjes heeft hij een watje met coca\u00efnegeur gevonden, die hondengeleider Ren\u00e9 tussen de pakketten heeft verstopt.", "\u201cMag ik even ruiken?\u201d, vraagt staatssecretaris Alexandra van Huffelen van Financi\u00ebn, die over de Douane gaat. Ren\u00e9 houdt het watje van een afstand voor haar neus en de D66-bewindsvrouw ruikt. \u201cGeen duidelijke geur eigenlijk. Een beetje chemisch misschien.\u201d", "In loodsen zoals deze op Schiphol zal de Douane vanaf 1 januari ook steekproefsgewijs goederen uit het Verenigd Koninkrijk controleren. Dat is een kleine vijftig jaar al niet meer gebeurd, want de Britten zaten in de Europese Unie waarin vrij verkeer van mensen en goederen \u00e9\u00e9n van de pijlers is. Maar sinds januari 2020 heeft het Verenigd Koninkrijk de EU verlaten en op 1 januari 2021 loopt ook de overgangstermijn af.", "Lesvideo\u2019s", "Dat betekende dat de Douane negenhonderd extra mensen moest werven en opleiden. Dat is gelukt, maar niet zonder slag of stoot, vertelt douanier Quincy Madja. \u201cWant toen kwam covid. En helaas waren er ook een aantal coronagevallen in de studentengroep.\u201d De Douane besloot toen lesvideo\u2019s te gaan maken, zodat de groep vanuit huis toch kon doorstuderen. Inmiddels hebben ze allemaal hun diploma gehaald.", "Douanier Quincy Madja laat als voorbeeld een filmpje zien waarin hij een praktijkcontrole uitvoert. Hij prikt gaatjes in de dozen, om eventueel verborgen dubbele wanden bloot te leggen, en hij ruikt aan bladeren die hij in een pakje aantreft. Minister Wopke Hoekstra van Financi\u00ebn, ook mee op het werkbezoek, vraagt waarom Madja dat zelf doet en geen hond inschakelt. Madja: \u201cSoms kun je het meteen ruiken \u2013 dit bleken theeblaadjes te zijn \u2013 maar je kunt altijd de hondengeleider inschakelen als je twijfelt.\u201d", "Op Schiphol komt ongeveer 20 procent van de vracht uit het Verenigd Koninkrijk binnen. De rest komt via de haven van Rotterdam en de ferryterminals, in vrachtwagens. Daar wordt na 1 januari het grootste knelpunt verwacht, omdat verkeerde papieren vanaf die datum kunnen zorgen voor opstoppingen en lange, lange files.", "Garanderen", "Henri\u00ebtte Bongers, directeur Douane Schiphol Cargo, is daar wat betreft het luchtverkeer niet zo bang voor. Met een armgebaar richting de grotendeels lege loods: \u201cWij kunnen hier goederen kwijt.\u201d Maar garanderen dat ondernemers in Nederland in het nieuwe jaar niet hoeven te wachten op hun spullen, kan ze niet. Zo is bijvoorbeeld nog niet bekend welk soort goederen via Schiphol van het Verenigd Koninkrijk vertrekt en vice versa. Bongers: \u201cWe weten dat er snijbloemen worden vervoerd en elektronica. Maar de rest moeten we nog een beetje ontdekken.\u201d", "Van Huffelen wijst erop dat het overgrote deel van de Nederlandse bedrijven nog niet bestond toen het Verenigd Koninkrijk in 1973 lid werd van de EU. \u201cZij hebben geen vergelijkingsmateriaal.\u201d Het wordt volgens haar hoe dan ook spannend of we de logistieke stroom goed op gang houden. \u201cWe weten bijvoorbeeld wel welke formulieren wij van de Britten eisen, maar nog niet wat zij van ons eisen.\u201d", "Wat wel duidelijk is, zegt directeur-generaal Nanette van Schelven van de Douane, is dat het Verenigd Koninkrijk een \u2018medium\u2019 risicoprofiel heeft gekregen. Dat is vergelijkbaar met, pakweg, Canada. Bij andere landen is dat risico bijvoorbeeld hoog. In de loods worden pakketten uit Suriname stuk voor stuk onderzocht. Dat land krijgt een 100 procentscontrole.", "Sixpack", "En niet voor niets, blijkt bij de volgende stop van de bewindslieden in de loods. Daar heeft een douanebeambte net twee bolletjes \u2013 coca\u00efne, zegt de testkit \u2013 gevonden. De drugs zaten in flesjes frisdrank. Maar niet in elk flesje; in het sixpack was er met vier niks aan de hand. Maar in twee flesjes zat een bolletje drugs, die de douanemedewerker ontdekte op de scanbeelden. Hoekstra, vader van vier kinderen, na het bekijken van wat oude scans: \u201cDat doet me denken aan een echo. Daar zie je ook alleen maar iets op als je weet waar je naar moet kijken.\u201d", "Vanaf 1 januari controleert de Douane op Schiphol niet alleen vracht uit het Verenigd Koninkrijk, ook reizigers uit het land krijgen te maken met een koffercontrole. Zo mag je niet meer voor meer dan 430 euro shoppen in Londen, anders moet je het aangeven. Toch worden er op de luchthaven geen rijen verwacht. \u201cWat dat betreft is corona wel een beetje een voordeel,\u201d zegt Van Huffelen. \u201cHet zal vast niet allemaal smooth gaan, maar in januari zullen er toch nog minder vluchten zijn.\u201d"], "authors": ["Hanneke Keultjes"], "keywords": ["van", "schiphol", "brexit", "douane", "het", "op", "maar", "gaan", "smooth", "niet", "een", "zich", "zal", "en", "dat", "je", "voor"], "pubDate": "2020-12-07T20:30:56+01:00", "publicationId": "a3002aeb-6d5a-3894-adcb-0212effbc567"}