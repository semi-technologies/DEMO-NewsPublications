{"id": "eea49f42-9232-3886-ac5b-ffc646114f5e", "title": "Eerlijk Coffee & Coaching in tijden van corona: een abonnement op brood", "url": "https://www.parool.nl/ps/eerlijk-coffee-coaching-in-tijden-van-corona-een-abonnement-op-brood~be68c0b6/", "summary": "\u201cNaast een koffiebar hebben we nu ook een bakery corner en bieden we broodabonnementen aan.\nVoorheen waren we echt een lunchrestaurant, nu zijn we meer een winkel.\nHopelijk nemen mensen, als ze een pakketje op de post doen, ook een koffietje mee.\u201dHoe houdt u de moed erin?\nLaatst had ik een mooi inzicht over hoe alles zal zijn als de crisis voorbij is.\nAls ik het zwaar heb, denk ik daaraan en krijg ik een lach op m\u2019n gezicht.", "paragraphs": ["Rob Vernooij (44) van Eerlijk Coffee & Coaching.. Beeld Jakob van Vliet", "Wat betekent de gedeeltelijke lockdown voor uw zaak?", "\u201cWe hadden altijd veel klanten die in de buurt werkten of studeerden aan de HvA en UvA, en toeristen. Maar driekwart van onze klantenkring is nu weggevallen. Mensen werken thuis en zitten minder op school. Ik ben ook loopbaancoach; ik coachte mensen in onze zaak in een ongedwongen sfeer. Dat staat nu on hold, de focus ligt op de winkel.\u201d", "Hoe gaat de komende tijd eruitzien?", "\u201cWe gaan ervan uit dat de maatregelen nog langer duren. Dat geeft ruimte om iets nieuws te doen. Zo ging onlangs onze webshop live, die gaan we verder ontwikkelen en promoten. En we blijven kijken naar wat concurrenten doen. Zo kunnen we ons qua aanbod blijven onderscheiden. Dat doen we nu al door samen te werken met duurzame, lokale leveranciers.\u201d", "Nog creatieve inzichten gekregen door de situatie?", "\u201cNaast een koffiebar hebben we nu ook een bakery corner en bieden we broodabonnementen aan. Dan bezorgen we een paar weken vers brood. Voorheen waren we echt een lunchrestaurant, nu zijn we meer een winkel. Sinds kort zijn we ook een PostNL-punt. Hopelijk nemen mensen, als ze een pakketje op de post doen, ook een koffietje mee.\u201d", "Hoe houdt u de moed erin?", "\u201cIk probeer over de heuvel heen te kijken. Laatst had ik een mooi inzicht over hoe alles zal zijn als de crisis voorbij is. Er zullen spontane feestjes zijn, iedereen is vrolijk. Als ik het zwaar heb, denk ik daaraan en krijg ik een lach op m\u2019n gezicht. Daarbij zijn sommige vaste klanten ons trouw gebleven en reageren ze positief. Heel hartverwarmend.\u201d", "Wat is het eerste wat u gaat doen als de boel weer wordt versoepeld?", "\u201cMisschien een heropeningsfeestje houden, iets feestelijks. Gratis koffie uitdelen als er budget voor is. En als alles normaal is, ook zelf lekker op vakantie. Veel van het personeel moesten we laten gaan, dus zelf moeten we harder werken. Ik hoop daarom tegen die tijd wat rust te kunnen nemen.\u201d"], "authors": ["Bjarn Van Den Berg"], "keywords": ["coaching", "van", "als", "eerlijk", "coffee", "op", "tijden", "brood", "zijn", "ik", "corona", "een", "ook", "en", "nu", "abonnement", "doen"], "pubDate": "2020-12-02T12:27:30+01:00", "publicationId": "a3002aeb-6d5a-3894-adcb-0212effbc567"}