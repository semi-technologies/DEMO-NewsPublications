{"id": "30ab5d04-5454-3961-ae92-635398a595ef", "title": "Tata Steel trekt 300 miljoen euro uit om stank en de uitstoot van vervuilende stoffen te beperken", "url": "https://trouw.nl/nieuws/tata-steel-trekt-300-miljoen-euro-uit-om-stank-en-de-uitstoot-van-vervuilende-stoffen-te-beperken~bb8a656d/", "summary": "De Denox-installatie heeft volgens een woordvoerder van Tata de omvang van een flink flatgebouw en zal de uitstoot van stikstof (met 60 tot 80 procent), fijnstof en zware metalen fors verminderen.\nVanwege die hoge kosten is Tata Steel Nederland niet verplicht om de installatie neer te zetten.\nOok gaat Tata Steel kijken of er iets kan worden gedaan aan het verwaaien van stof bij de aanvoer van grondstoffen.\nTata Steel Nederland is nu nog onderdeel van het Indiase Tata-concern, maar staat in de belangstelling van het Zweedse SSAB.\nLees ook:\u2018De overheid is hier aan zet, die moet handhaven\u2019De buren van Tata Steel vragen zich af waar de overheid is.", "paragraphs": ["Het aangepaste plan bevat volgens Tata Steel een aantal nieuwe maatregelen. Andere maatregelen worden eerder genomen dan de staalproducent vorig jaar nog van plan was. De grootste (nieuwe) investering betreft een zogeheten Denox-installatie voor de pelletfabriek waarin ijzererts wordt voorbewerkt tot een soort van knikkers (pellets). De Denox-installatie heeft volgens een woordvoerder van Tata de omvang van een flink flatgebouw en zal de uitstoot van stikstof (met 60 tot 80 procent), fijnstof en zware metalen fors verminderen. Daar zijn zowel IJmuiden en directe omgeving als Nederland als geheel bij gebaat.", "De installatie kost zo\u2019n 150 miljoen euro. Vanwege die hoge kosten is Tata Steel Nederland niet verplicht om de installatie neer te zetten. Maar het bedrijf heeft daar na rijp beraad vanwege de milieuwinst toch voor gekozen, zegt de woordvoerder. Er zijn nog maar weinig Denox-installaties in de wereld: een aantal staat in Finland bij elektriciteitscentrales. Het zal nog \u2018een paar jaar duren\u2019 voordat de installatie in IJmuiden staat.", "Een forse investering, 50 miljoen euro, doet Tata ook in zijn Kooks- en Gasfabriek 2. Daar wordt de afdichting aangepast en wordt gestudeerd op een nieuwe afzuigtechniek. Als die maatregelen effect hebben, zal zowel de uitstoot van vervuilende stoffen als de stank afnemen. Ook de staalfabriek krijgt een nieuwe afzuiging. De afzuigcapaciteit van Hoogovens 6 zal worden verbeterd. Ook gaat Tata Steel kijken of er iets kan worden gedaan aan het verwaaien van stof bij de aanvoer van grondstoffen.", "Al met al kosten de maatregelen ongeveer 300 miljoen euro. Tata Steel Nederland betaalt die zelf. Er is geen rekening gehouden met het verkrijgen van eventuele subsidies, meldt de woordvoerder. Tata Steel Nederland is nu nog onderdeel van het Indiase Tata-concern, maar staat in de belangstelling van het Zweedse SSAB. Vakbond FNV is blij met de investering. \u201cWij willen graag dat de voormalige Hoogovens ook in de toekomst kan blijven bestaan. Daarvoor zijn dit soort investeringen onontbeerlijk\u201d, zegt bondsbestuurder Roel Berghuis.", "Lees ook:", "", "\u2018De overheid is hier aan zet, die moet handhaven\u2019", "De buren van Tata Steel vragen zich af waar de overheid is.", "Staalreus Tata zegt bij \u2019s werelds schoonste te horen, maar loopt hopeloos achter", "Elders wordt door recycling al veel schoner staal geproduceerd dan in IJmuiden, constateert Antoinette Verbrugge uit Wijk aan Zee, mede namens een aantal andere verontruste bewoners. Ze zetten vraagtekens bij de \u2018groene\u2019 plannen van staalreus Tata."], "authors": ["Koos Schwartz"], "keywords": ["stoffen", "trekt", "zal", "van", "bij", "tata", "het", "zijn", "vervuilende", "steel", "een", "wordt", "te", "uit", "uitstoot", "en", "stank"], "pubDate": "2020-12-09T01:00:57+01:00", "publicationId": "b66cd8e4-4294-3571-bcd7-e490527f1a48"}