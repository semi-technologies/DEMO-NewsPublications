{"id": "202ca3b1-695e-3694-a7c0-58d7fe62c0f6", "title": "Nieuwe kindertoeslagmemo opgedoken: automatisch fraudeur bij 3000 euro schuld", "url": "https://nos.nl/artikel/2358350-nieuwe-kindertoeslagmemo-opgedoken-automatisch-fraudeur-bij-3000-euro-schuld.html", "summary": "Op het ministerie van Financi\u00ebn is een tot dusver onbekende nota opgedoken over de harde aanpak door de Belastingdienst van ouders met kinderopvangtoeslag.\nIn de memo uit 2016 staat dat ouders die nog meer dan 3000 euro aan kinderopvangtoeslag terug moesten betalen, automatisch het etiket 'Opzet Grove Schuld (OGS) moeten krijgen.\nDaarmee verliezen ze het recht op een persoonlijke betalingsregeling en worden ze als fraudeur bestempeld.\nStaatssecretaris Van Huffelen meldt daarnaast dat de Kamer eerder ten onrechte is verteld dat mensen met een toeslagenschuld tot 1500 euro altijd een betalingsregeling konden krijgen tot 2017.\nOuders konden bijvoorbeeld geen schuldhulpverlening bij hun gemeente aanvragen en mochten dus ook niet naar draagkracht hun schuld geleidelijk aan terugbetalen.", "paragraphs": ["Op het ministerie van Financi\u00ebn is een tot dusver onbekende nota opgedoken over de harde aanpak door de Belastingdienst van ouders met kinderopvangtoeslag. In de memo uit 2016 staat dat ouders die nog meer dan 3000 euro aan kinderopvangtoeslag terug moesten betalen, automatisch het etiket 'Opzet Grove Schuld (OGS) moeten krijgen.", "Daarmee verliezen ze het recht op een persoonlijke betalingsregeling en worden ze als fraudeur bestempeld. Of de maatregel ook echt is uitgevoerd is niet bekend en wordt onderzocht door het ministerie.", "Staatssecretaris Van Huffelen meldt daarnaast dat de Kamer eerder ten onrechte is verteld dat mensen met een toeslagenschuld tot 1500 euro altijd een betalingsregeling konden krijgen tot 2017. \"Uit een kleine steekproef komt naar voren dat deze werkwijze in de praktijk niet altijd gevolgd lijkt te zijn en dat ook met een schuld onder de 1500 euro sprake kon zijn van een OGS-kwalificatie\"", "Het etiket OGS had grote gevolgen voor de ouders, zo is de afgelopen jaren gebleken. Ouders konden bijvoorbeeld geen schuldhulpverlening bij hun gemeente aanvragen en mochten dus ook niet naar draagkracht hun schuld geleidelijk aan terugbetalen. In de praktijk betekende dit dat sommige gezinnen hun huis moesten verkopen en in grote problemen kwamen."], "authors": [], "keywords": ["automatisch", "euro", "van", "bij", "kindertoeslagmemo", "een", "ouders", "tot", "het", "niet", "ook", "en", "3000", "dat", "opgedoken", "fraudeur", "nieuwe", "schuld"], "pubDate": null, "publicationId": "88173a0d-96a0-3f0e-a203-5a13f8839a59"}