{"id": "1b143691-50c1-371c-b7e6-b67bf24d3731", "title": "Geen vuurwerk bij Oud en Nieuw, verkopers worden gecompenseerd", "url": "https://volkskrant.nl/nieuws-achtergrond/geen-vuurwerk-bij-oud-en-nieuw-verkopers-worden-gecompenseerd~b85129fc/", "summary": "De nieuwjaarsnacht is traditiegetrouw een van de drukste momenten in de acute zorg.\nDaar komt bij dat ook de politie toch al een zware jaarwisseling voorziet wegens de opgekropte frustraties in de samenleving door alle beperkingen van het sociale leven.\nDe komende jaarwisseling zou al de eerste worden waarin een groot deel van het consumentenvuurwerk niet meer verkocht mocht worden.\nHet verbod komt ook niet onverwacht, aldus de rechtbank: de problematiek rond het afsteken van vuurwerk is in Rotterdam al jaren onderwerp van gesprek.\nTijdens de laatste jaarwisseling werd een vijfde van de vuurwerkletsels veroorzaakt door illegaal vuurwerk.", "paragraphs": ["De opslag van de Rijswijkse Vuurwerkhal. Beeld BSR Agency - Niels Wenstedt", "Het besluit wordt naar verwachting eind deze week definitief genomen, bevestigen ingewijden. Het kabinet volgt daarmee de trend: in navolging van de ziekenhuizen, de politie en de 25 burgemeesters in het Veiligheidsberaad vindt ook een groot deel van de Tweede Kamer het niet verantwoord om de zorg dit jaar nog verder te belasten met vuurwerkslachtoffers. De nieuwjaarsnacht is traditiegetrouw een van de drukste momenten in de acute zorg. Vorig jaar werden 385 mensen op de spoedeisende hulp behandeld wegens vuurwerkverwondingen. Nog eens negenhonderd mensen kwamen terecht bij een huisartsenpost.", "Daar komt bij dat ook de politie toch al een zware jaarwisseling voorziet wegens de opgekropte frustraties in de samenleving door alle beperkingen van het sociale leven. Daar zijn extra agenten voor nodig. De extra onrust die het afsteken van vuurwerk met zich meebrengt, wil de politie zichzelf liever besparen. De burgemeesters delen die mening. \u2018Een verbod helpt om iets meer rust te brengen\u2019, aldus de Nijmeegse burgemeester Bruls onlangs. \u2018Ook voor de ziekenhuizen en huisartsen, want hierdoor krijgen zij minder pati\u00ebnten binnen.\u2019", "Niet alleen het linkerdeel van de Kamer, dat al jaren ijvert voor een algeheel vuurwerkverbod voor consumenten, maar ook het rechterdeel toonde vorige week begrip voor de situatie. Wel eisen de regeringspartijen VVD en CDA een ruimhartig compensatiepakket voor de vuurwerkbranche. Daar zijn waarschijnlijk enkele tientallen miljoenen euro's voor nodig.", "De komende jaarwisseling zou al de eerste worden waarin een groot deel van het consumentenvuurwerk niet meer verkocht mocht worden. Knalvuurwerk en losse vuurpijlen gaan in de ban, vanuit de gedachte dat vooral die soorten als projectiel worden ingezet tegen hulpverleners. Ook veroorzaken ze relatief vaak branden. Alleen de zogeheten fonteinen, sierpotten en grondbloemen zouden dit jaar nog zijn toegestaan.", "De coronacrisis brengt het vuurwerkdebat nu opeens nog een stap verder, maar de regeringspartijen willen nadrukkelijk niet vooruitlopen op de gevolgen voor de jaarwisselingen in de toekomst. Eerst zal de komende vuurwerkloze jaarwisseling uitgebreid worden ge\u00ebvalueerd.", "Rotterdam De rechtbank in Rotterdam heeft maandag de bezwaren van de vuurwerkbranche tegen het afsteekverbod van consumentenvuurwerk in die stad afgewezen. De vuurwerkbranche had een kort geding aangespannen tegen de gemeente om dit verbod van tafel te krijgen Volgens de rechter gaat het om een democratisch genomen besluit dat niet zonder zwaarwegende redenen terzijde geschoven kan worden. Die redenen zijn er volgens de rechtbank niet. Het verbod komt ook niet onverwacht, aldus de rechtbank: de problematiek rond het afsteken van vuurwerk is in Rotterdam al jaren onderwerp van gesprek. Daarbij is meerdere malen opgeroepen tot een verbod. Volgens de rechter kan de vuurwerkbranche evenmin aannemelijk maken dat de nadelige gevolgen van het afsteekverbod voor de vuurwerkondernemers onevenredig zijn in verhouding tot de met het afsteekverbod gediende doelen: het voorkomen van overlast, schade en letsel tijdens de jaarwisseling als gevolg van vuurwerk. Tijdens de laatste jaarwisseling werd een vijfde van de vuurwerkletsels veroorzaakt door illegaal vuurwerk. Siervuurwerk was verantwoordelijk voor meer dan de helft: 55 procent. De helft van de slachtoffers waren omstanders."], "authors": ["Raoul Du Pr\u00e9", "Mac Van Dinther"], "keywords": ["gecompenseerd", "van", "het", "nieuw", "niet", "worden", "verkopers", "een", "voor", "jaarwisseling", "oud", "en", "geen", "ook", "bij", "vuurwerk", "zijn"], "pubDate": "2020-11-09T14:31:00+01:00", "publicationId": "1a359314-37ee-33a8-8de7-301d3eb2ed28"}