{"id": "488949a3-3954-3a71-8519-60978483b667", "title": "Tesla haalt bijna zijn doel van 500 duizend geproduceerde auto\u2019s", "url": "https://volkskrant.nl/economie/tesla-haalt-bijna-zijn-doel-van-500-duizend-geproduceerde-auto-s~bdaeecec/", "summary": "Musk stelde daarna alles in het werk om het productiedoel van 500 duizend auto\u2019s in 2020 toch te halen.\nIn een reactie noemde Musk de productie van een half miljoen auto\u2019s een belangrijke mijlpaal.\nHierdoor steeg de beurswaarde van het concern naar bijna 700 miljard dollar.\nDe beurswaarde van Toyota is 210 miljard dollar en die van Volkswagen 84 miljard.\nMusk wil in 2023 een elektrisch voertuig van nog geen 25 duizend dollar op de markt hebben.", "paragraphs": ["Een Tesla Model 3 wordt in elkaar gesleuteld. Beeld Getty Images", "Vooral in het laatste kwartaal gingen de verkopen snel. Tesla leverde tussen oktober en december ruim 180 duizend auto\u2019s af, waardoor over het hele jaar gemeten de productie met 36 procent steeg.", "Vanwege corona moest de fabriek in Fremont in de staat Californi\u00eb in het voorjaar enige tijd worden stilgelegd. Musk stelde daarna alles in het werk om het productiedoel van 500 duizend auto\u2019s in 2020 toch te halen. Kopers werden in de laatste weken zelfs overgehaald met gratis software voor een soort automatische piloot die het mogelijk maakt dat de auto zelf stuurt ter waarde van de 10 duizend dollar. In een reactie noemde Musk de productie van een half miljoen auto\u2019s een belangrijke mijlpaal. \u2018We zijn er heel trots op. Toen we ooit met Tesla begonnen, schatten we de kans om te overleven in op hoogstens 10 procent.\u2019 Tesla is inmiddels ook begonnen met de productie van zijn model Y in een nieuwe fabriek in het Chinese Shanghai.", "Het aandeel Tesla ging in 2020 zeven keer over de kop. Hierdoor steeg de beurswaarde van het concern naar bijna 700 miljard dollar. Musk, die 20 procent van de aandelen heeft, werd hierdoor na Jeff Bezos van Amazon op papier de rijkste man van de wereld. Tesla is qua beurswaarde nu meer waard dan de negen grootste concurrenten samen die bij elkaar zo\u2019n 50 miljoen auto\u2019s (honderd keer zoveel) produceren.", "De beurswaarde van Toyota is 210 miljard dollar en die van Volkswagen 84 miljard. In 2019 lag hun productie nog elk boven de 10 miljoen stuks. Door de pandemie valt dat vermoedelijk in 2020 zo\u2019n 10 tot 20 procent lager uit. De wereldwijde autoverkopen in 2020 daalden volgens schattingen van 80 naar 68 miljoen stuks. Vergeleken met de twee grootste Amerikaanse concurrenten General Motors en Ford is Tesla twaalf en vijftien keer zoveel waard.", "Tesla kwam nog niet met winstcijfers. In het derde kwartaal van vorig jaar sloot Tesla overigens voor de vijfde keer op rij een kwartaal met winst af. Tesla verdient zijn geld voornamelijk met de verkoop van emissierechten aan branchegenoten die nog niet aan uitstootnormen voldoen in regio\u2019s als Europa en Californi\u00eb. Het is de vraag of Tesla nu ook als autoproducent winstgevend zal zijn. Tesla\u2019s concurrenten zijn allemaal van plan de komende jaren een overvloed van elektrische modellen op de markt te brengen. Dat noopt Tesla ook goedkopere modellen te lanceren. Musk wil in 2023 een elektrisch voertuig van nog geen 25 duizend dollar op de markt hebben. De goedkoopste Tesla\u2019s kostten nu nog bijna het dubbele."], "authors": ["Peter De Waard"], "keywords": ["bijna", "zijn", "van", "500", "nog", "en", "duizend", "een", "tesla", "met", "geproduceerde", "autos", "op", "het", "doel", "die", "haalt"], "pubDate": "2021-01-03T17:50:46Z", "publicationId": "1a359314-37ee-33a8-8de7-301d3eb2ed28"}