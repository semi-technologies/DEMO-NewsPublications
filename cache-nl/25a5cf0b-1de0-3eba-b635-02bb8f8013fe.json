{"id": "25a5cf0b-1de0-3eba-b635-02bb8f8013fe", "title": "Co de Kloet Sr. (1932-2020), de nozem die van de Vara vrij baan kreeg", "url": "https://volkskrant.nl/mensen/co-de-kloet-sr-1932-2020-de-nozem-die-van-de-vara-vrij-baan-kreeg~b89be518/", "summary": "Co de Kloet sr. was niet alleen een icoon in de geschiedenis van de Nederlandse radio.\nZo was hij delegatiehoofd tijdens het Songfestival van Knokke, schreef hij kinderboeken, een politieroman en een boek over dansorkest The Ramblers.\nHij maakte nog een uitstapje naar het reclamebureau van tabaksfabrikant Niemeyer voordat hij in 1956 in dienst kwam bij de Vara-radio.\nHij klopte aan met het idee om muziek te laten horen op de Nederlandse radio die hij zelf op radio Luxemburg beluisterde.\nMaar hij kreeg nul op het rekest.", "paragraphs": ["Co de Kloet. Beeld Yvonne Verburg", "In januari van dit jaar was hij nog aanwezig in de Wisseloord Studios in Hilversum, waar een lintje werd uitgereikt aan Peter Koelewijn, de aartsvader van de rock-\u2019n-roll in Nederland.", "De doorbraak van diens nummer Kom van dat dak af, zestig jaar eerder was te danken aan Co de Kloet, die in november 1959 het nummer hoorde bij platenmaatschappij Bovema, de producenten dringend aanraadde het op single uit te brengen en daarna drie keer liet draaien in Tijd voor Teenagers, het eerste radioprogramma dat aan popmuziek was gewijd.", "Co de Kloet sr. was niet alleen een icoon in de geschiedenis van de Nederlandse radio. Hij deed veel andere dingen. Zo was hij delegatiehoofd tijdens het Songfestival van Knokke, schreef hij kinderboeken, een politieroman en een boek over dansorkest The Ramblers. Ook stelde hij bundels samen en was hij actief in de lokale politiek.", "Hij overleed 1 december op 88-jarige leeftijd. Hij was vader van drie zonen, waarvan Co de Kloet jr. in zijn voetsporen is getreden bij de radio en Jan-Jaap de Kloet als wethouder in de gemeente Wijdemeren. \u2018Mijn vader is rustig ingeslapen op precies dezelfde plek waar hij 88 jaar geleden werd geboren als de mannelijke helft van een tweeling\u2019, zegt Co de Kloet jr.", "Die plek was een boerenerf aan de Kortenhoefsedijk in het dorp Kortenhoef dat nu tot de gemeente Wijdemeren hoort. Na een hbs-opleiding kwam Co in 1952 als journalist in dienst bij de regionale krant Gooi- en Eemlander. Hij maakte nog een uitstapje naar het reclamebureau van tabaksfabrikant Niemeyer voordat hij in 1956 in dienst kwam bij de Vara-radio.", "Daar kon hij als producer bij de jeugdafdeling programma\u2019s ontwikkelen. Om de jeugd aan te spreken wilde hij meeliften op de rock-\u2019n-rollrage die in de jaren vijftig de wereld vanuit de VS overspoelde.", "Hij klopte aan met het idee om muziek te laten horen op de Nederlandse radio die hij zelf op radio Luxemburg beluisterde. Maar hij kreeg nul op het rekest. \u2018Bij de Vara waren indertijd drie soorten muziek taboe: het Jordaanrepertoire, alles waarmee Johnny Hoes te maken had en vooral rock-\u2019n-roll\u2019, zei hij in 2001 in een interview met Het Parool. Uiteindelijk was het Joop S\u00f6hne die het idee er toch door kreeg. \u2018Nou, laat die nozem maar zijn gang gaan.\u2019", "In september 1959 kon hij beginnen met Tijd voor Teenagers, dat eerst twee jaar werd gepresenteerd door Dick Duster (pseudoniem van hoorspelacteur Dick van \u2019t Sant) en later acht jaar door Herman Stok. De Kloet koos de platen en stelde ook een tienerpagina samen in de Varagids. Herman Stok (93) heeft veertig jaar met hem gewerkt. \u2018Niets dan lof voor Co. Hij had de idee\u00ebn, ik kon ze goed uitvoeren. We waren niet alleen collega\u2019s maar ook goede vrienden.\u2019", "De Kloet zou ook vele andere programma\u2019s bedenken als Uitlaat (waar Kees van Kooten en Wim de Bie hun gezamenlijke radiodebuut maakten), Multiplex, Een opvallend vrolijk gevarieerde visite en het zaterdagochtendprogramma ZO. Uiteindelijk werd De Kloet hoofd amusement bij de Vara. Hij was toen al enige tijd actief in de lokale politiek voor de PvdA in \u2019s Graveland. In 1982 verruilde hij die partij voor Dorpsbelangen waarvoor hij twee keer wethouder zou zijn, de laatste keer toen de gemeente was opgegaan in Wijdemeren. Daarnaast stelde hij bloemlezingen samen met liedjes uit bepaalde tijdvakken.", "Ook zijn zoon Jan-Jaap is nu wethouder voor Dorpsbelangen. Vlak voor het overlijden van Co senior slaagde Co junior er nog in zijn boek over de ontmoetingen met Frank Zappa te voltooien, iets waarop zijn vader zo had aangedrongen."], "authors": ["Peter De Waard"], "keywords": ["kloet", "van", "vara", "bij", "kreeg", "het", "op", "hij", "sr", "die", "zijn", "baan", "een", "19322020", "vrij", "nozem", "en", "voor"], "pubDate": "2020-12-09T19:54:36+01:00", "publicationId": "1a359314-37ee-33a8-8de7-301d3eb2ed28"}