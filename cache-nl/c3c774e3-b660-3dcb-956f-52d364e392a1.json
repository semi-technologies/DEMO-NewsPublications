{"id": "c3c774e3-b660-3dcb-956f-52d364e392a1", "title": "Er staan geen rijen meer bij koekmakerij Van Stapele", "url": "https://www.parool.nl/ps/er-staan-geen-rijen-meer-bij-koekmakerij-van-stapele~b3070199/", "summary": "\u201cNee, de rijen zijn inderdaad weg,\u201d zegt Vera van Stapele, eigenaar van de zaak en bedenker van het koekje.\nDag in dag uit verkochten ze bij Van Stapele meer dan drieduizend koekjes, nu is dat minder dan de helft.\nBij Van Stapele werken in de winkel alleen maar vrouwen, de meesten tussen 19 en 27; Vera van Stapele is zelf met 34 jaar de oudste.\nVan Stapele: \u201cDe verbondenheid is daardoor nog groter geworden.\u201dBeeld Ted StruwerBij de lockdown in maart besloot Van Stapele te sluiten, al hoefde dat niet per se.\nMijn broer Barend brengt de koekjes rond in Amsterdam.\u201dOndertussen zoeken de meisjes van Van Stapele steun bij elkaar.", "paragraphs": ["Beeld Ted Struwer", "\u201cStaan er geen rijen meer?\u201d zegt een verbaasde klant die bij koekmakerij Van Stapele naar binnen loopt om het wereldberoemde chocoladekoekje met witte chocoladevulling te kopen. Achter de balie klinkt gelach. \u201cNee, de rijen zijn inderdaad weg,\u201d zegt Vera van Stapele, eigenaar van de zaak en bedenker van het koekje. \u201cBest gezellig, komen Amsterdammers ook eens in de winkel. En we hebben meer tijd voor een praatje.\u201d", "De afgelopen jaren moesten fietsers die via de Heisteeg naar het Spui fietsten \u00adslalommen langs een lange rij toeristen die er soms al om tien uur in de ochtend stond. Allemaal wilden ze naar het winkeltje met in de etalage een houten achtbaan. Vlak voor de coronapandemie over het land golfde, waren de rijen in de steeg \u00adlanger dan ooit. Klanten stonden soms wel 45 minuten te wachten.", "Geen wonder, want de winkel wordt in de Lonely Planet geroemd, en bij Trip\u00adadvisor staat Van Stapele in de top tien van \u2018best shopping experiences\u2019 in Amsterdam. In de eerste maanden van 2020 was het zelfs zo druk dat er speciale \u2018steeg\u00admanagers\u2019 waren aangesteld die, gehuld in lange jassen, de massa in goede banen moesten leiden. De rij moest wachten op de brug over het Singel.", "Voor de winkelmeisjes was het hard werken: ze kwamen binnen, zeiden elkaar gedag en dan was het bakken, verkopen, bakken, verkopen. Elke tien seconden klonken er piepjes, van de ovens, van de pinautomaat, van de kassa. Dag in dag uit verkochten ze bij Van Stapele meer dan drieduizend koekjes, nu is dat minder dan de helft. \u201cDat is nog steeds heel veel,\u201d zegt Van Stapele. \u201cMaar we hebben het gevoel alsof we bijna niets te doen hebben.\u201d", "Plakkertje", "Dat is niet meteen te zien. Nog steeds zit het ritme erin. Twee medewerkers maken met vlugge bewegingen de koekjes die vervolgens in de oven gaan. Nadat ze zijn gebakken en iets zijn afgekoeld, zijn ze klaar voor de verkoop. De koekjes worden dan in een papieren zakje gestoken, waarna het met een wit-goudkleurig plakkertje wordt dichtgeplakt. Altijd alles precies op dezelfde manier.", "We mogen ze gerust \u2018de meisjes van Van Stapele\u2019 noemen, als moderne variant op de ooit beeldbepalende \u2018gele\u2019 brigade van de grote chocolade- en koekjesfabriek uit Zaandam \u2013 de meisjes van Verkade. Bij Van Stapele werken in de winkel alleen maar vrouwen, de meesten tussen 19 en 27; Vera van Stapele is zelf met 34 jaar de oudste. \u201cHet zijn nichtjes, zusjes of vriendinnen van de mensen die hier al werken,\u201d zegt Van Stapele. \u201cZo is het gegroeid. Elke sollicitatieronde zitten er ook jongens tussen. Soms dacht ik: dat gaat best met al die meiden. Maar dan ging het toch niet door, omdat ze niet konden op de gevraagde uren. Het is niet zo dat we niet willen, maar zo is het gelopen.\u201d", "Van de vijftig medewerkers die voor het begin van de pandemie bij Van Stapele op de loonlijst stonden, zijn er nu nog 26 over, allemaal ervaren krachten die er vaak al jarenlang werken en op een zzp\u2019er na allemaal in vaste dienst zijn. Van Stapele: \u201cDe verbondenheid is daardoor nog groter geworden.\u201d", "Beeld Ted Struwer", "Bij de lockdown in maart besloot Van Stapele te sluiten, al hoefde dat niet per se. \u201cWe wisten niet hoe ernstig het zou worden, en we werkten met veel mensen op een klein oppervlak. Daarbij kwam dat Amsterdam al heel snel veranderde in een soort spookstad. De toeristen en de dagjesmensen verdwenen en in het centrum woont bijna niemand. En dat merkten we, er liep letterlijk geen mens meer op straat. Het had geen zin om de winkel open te houden.\u201d", "De medewerkers hadden plots de handen vrij, en ze wisten nog niet hoe lang het zou duren. Velen studeren en wonen op kamers. Waar moesten zij ineens heen?", "Winkelen", "Roos Koekebakker (25) \u2013 ja, het is haar \u00e9chte naam \u2013 liep vijf jaar geleden tijdens het winkelen met haar moeder bij Van Stapele naar binnen voor een koekje. \u201cIk heb een dochter en die zoekt werk,\u201d zei haar moeder assertief. Koekebakker schreef haar naam op een briefje. \u201cIk dacht, ze nemen me niet serieus.\u201d Maar het tegenovergestelde gebeurde, juist door haar naam was voor eigenaresse Van Stapele duidelijk: die moet bij ons komen werken. Inmiddels staat Koekebakker drie keer in de week achter de toonbank. \u201cIk denk dat ik nooit meer een leukere baan ga vinden,\u201d zegt ze. \u201cHet is echt een vriendinnengroep.\u201d", "Afgelopen zomer rondde ze haar studie communicatie af aan de Hogeschool van Amsterdam, en in het najaar reisde ze samen met haar geliefde Europa door. Het plan was om daarna een eerste serieuze baan te gaan zoeken. Maar die plannen vielen door corona in duigen. De vraag naar net afgestudeerde communicatie\u00admedewerkers is ingestort. \u201cZullen wij een mislukte generatie blijken te zijn?\u201d vraagt Koekebakker zich af. \u201cNet als ik hebben de mensen met wie ik ben afgestudeerd moeite met het vinden van een baan. De studenten die na mij kwamen zijn nu ook al klaar. Gelukkig ben ik veilig in de koekwinkel, daar kan ik van rondkomen. Dus nu doe ik het nu maar even zo.\u201d", "Ook voor anderen liepen de dingen de afgelopen maanden anders dan gepland. Medicijnenstudent Mari\u00eblle Kolk (22) viel \u2018in een zwart gat\u2019, zoals ze zegt. \u201cIk kwam in een soort niemandsland terecht, was elk moment van dag met het nieuws bezig.\u201d", "Bij haar studie lieten begeleidende artsen de afgelopen maanden verstek gaan, omdat ze fulltime bezig waren met pati\u00ebnten op de corona-afdeling. De lessen aan de snijtafel vervielen en ook meekijken \u00adtijdens operaties was er niet bij. \u201cIk miste de routine van colleges en werkgroepen volgen en was zoekende.\u201d", "Kolk had geen zin om maandenlang thuis te zitten en gaf zich bij haar faculteit op om te helpen tijdens de coronacrisis. Vlak na het begin van de lockdown ging ze oppassen op de 4-jarige dochter van een anesthesist en een huisarts. En binnenkort gaat Kolk ook werken als \u2018omloop\u2019 in het ziekenhuis: als een soort vliegende kiep assisteert ze het verplegend personeel op de corona-afdelingen.", "Haar collega Lois Melse (19) wil graag tandarts worden, maar werd uitgeloot. En dus heeft ze nu een tussenjaar. Melse meldde zich aan als medewerker voor een coronateststraat. \u201cEen jaar geleden had ik dit niet kunnen verzinnen,\u201d zegt Melse. \u201cVan koekjesverkoper naar coronatester.\u201d In beschermende kleding helpt ze de mensen die in auto\u2019s naar de teststraat komen, een grote tent in Aalsmeer. \u201cOp mijn eerste dag had ik meteen dertig klanten, die ik wattenstaafjes in hun neus moest steken. Gelukkig waren ze allemaal negatief.\u201d", "Melse kwam al op haar vijftiende bij Van Stapele werken, via haar oudere zus die er eerder ook al achter de toonbank stond. In haar persoonlijke leven heeft de corona-uitbraak weinig veranderd. Melse woont nog bij haar ouders, is altijd een ijverige scholier geweest en ging nooit veel uit. \u201cIk ben niet echt een feestbeest,\u201d zegt ze. \u201cNatuurlijk spreek ik af en toe af met vriendinnen, maar ik ben ook graag thuis bij mijn ouders en de hond.\u201d", "Sportlesjes", "Criminologiestudent Jamie Warmelts (22) besloot naar haar moeder in Exloo te gaan. \u201cIk woon met vier meiden in een appartement, en dan zaten we wel heel erg boven op elkaar. Mijn moeder heeft een groot huis, daar kun je lekker naar buiten. Die twee maanden in Drenthe ben ik eigenlijk heel relaxed doorgekomen: studeren via Zoom, sportlesjes online, veel series kijken en boeken lezen. En het was heerlijk om zo veel met mijn moeder te zijn, dat had ik anders niet gehad.\u201d", "Maar ook haar plannen vielen in duigen. Warmelts zou aan het einde van haar bachelor naar Oslo gaan om aan de universiteit daar haar studie voort te zetten. Alles was al geregeld, ze was op zoek naar een huis. Dat ging dus niet door, een flinke tegenvaller, maar ook Warmelts laat zich er niet onder krijgen. \u201cJe kunt een paar dagen boos zijn, maar dan moet je toch weer door. Ik heb me verzoend met mijn lot, het kan allemaal nog veel erger.\u201d", "Beeld Ted Struwer", "Ze verlangt wel eens terug naar de tijd voor de pandemie. \u201cDat je dingen kunt doen zonder erbij na te denken.\u201d", "Dat waren de tijden van de jaarlijkse bedrijfsuitjes. Wintersport, Euro Disney, en dit jaar, slechts enkele dagen voor de lockdown, met de bus naar de Efteling. In Brabant waren inmiddels bijeenkomsten van meer dan duizend personen niet langer toegestaan. Ze hadden het rijk alleen, konden net zo vaak in de Python of de Baron als ze wilden. En daarna met z\u2019n allen naar Gouda: driegangendiner, hotelovernachting, rondleiding bij de collega\u2019s van de Stroopwafelfabriek. \u201cWe waren echt totaal niet bezig met de pandemie,\u201d zegt de 19-jarige Aselya Weck, die medicijnen studeert. \u201cAfstand houden van elkaar? Mondkapjes, we hadden geen idee.\u201d", "Vier dagen later kondigden ministers Bruins en Slob in een persconferentie de lockdown aan. Scholen dicht, net als bars en restaurants. En Van Stapele besloot de oven uit te zetten.", "Toen de zaak na een week of zeven weer openging, besloot Warmelts weer terug te gaan naar Amsterdam. \u201cIk wilde graag weer gewoon werken,\u201d zegt ze. \u201cEn omdat ik bijna niemand meer zie nu de universiteit dicht is, is het fijn om naar de winkel te gaan.\u201d", "Al is het allemaal nog niet als vroeger. Het is dezer dagen voorzichtigheid troef. Bij de toonbank zijn plastic schermen geplaatst. De meisjes werken in vaste teams om kruisbesmettingen te voorkomen. Allemaal hebben ze de corona-app op hun telefoon ge\u00efnstalleerd en houden ze zoveel mogelijk afstand. Al is dat niet altijd makkelijk in het kleine winkeltje. En een knuffel bij binnenkomst of vertrek, voor de pandemie de gewoonste zaak van de wereld, is er nu niet meer bij. Roos \u00adKoekebakker: \u201cLeuk is het niet, maar het kan niet anders.\u201d", "Steun", "Van Stapele zal de pandemie wel overleven, denkt de eigenaar. \u201cWe zien de mensen weer terugkomen, in de weekenden hebben we alweer een rij. Amsterdammers kunnen nu ook online bestellen en die komen afhalen in de winkel. En we zijn een bezorgdienst begonnen. Dat wilden we al langer, maar het kwam er door de drukte niet van. Mijn broer Barend brengt de koekjes rond in Amsterdam.\u201d", "Ondertussen zoeken de meisjes van Van Stapele steun bij elkaar. \u201cDe winkel is voor mij in deze tijden meer dan ooit een ankerpunt in de stad, een warme plek,\u201d zegt Warmelts. \u201cPremier Rutte zei in een van zijn toespraken: \u2018Vraag even naar elkaar, hoe het met de ander gaat.\u2019 Nou dat doen we bij Van Stapele! We zijn een vriendinnengroep en nu het minder druk is, hebben we als meiden onder elkaar meer tijd om met elkaar te praten, over verliefdheden, over familie, over onze studies.\u201d"], "authors": ["Harm Ede Botje"], "keywords": ["van", "geen", "bij", "het", "meer", "koekmakerij", "met", "ik", "staan", "rijen", "een", "en", "ze", "niet", "te", "er", "stapele"], "pubDate": "2020-11-22T15:00:00+01:00", "publicationId": "a3002aeb-6d5a-3894-adcb-0212effbc567"}