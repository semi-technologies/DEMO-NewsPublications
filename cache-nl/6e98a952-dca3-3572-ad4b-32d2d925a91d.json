{"id": "6e98a952-dca3-3572-ad4b-32d2d925a91d", "title": "Het bewuste FvD-diner: boven de kreeft begint Thierry te schreeuwen", "url": "https://www.parool.nl/nederland/het-bewuste-fvd-diner-boven-de-kreeft-begint-thierry-te-schreeuwen~b8f72e6d/", "summary": "De ruimte is boven een opslagloods van een doorsnee bedrijf.\nHet blijkt slechts de opmaat naar een volgende schermutseling, als het gesprek aan tafel over muziek gaat.\nHet doel van het bericht: waarschuwen.\nEen van de daders is daarentegen gepromoveerd tot medewerker van Theo Hiddema in de Tweede Kamerfractie.\nDat hij soms idiote dingen zegt, soms omdat hij het meent, soms om een discussie uit te lokken.", "paragraphs": ["Thierry Baudet bij een eerder bezoek aan Tiel in juni van dit jaar. Beeld Getty Images", "Joost Eerdmans start zijn auto en denkt: dit kan niet waar zijn. Buitenstaanders, zo peinst hij, zullen mij niet geloven als ik over deze avond zal vertellen.", "Rond 23.00 uur \u2019s avonds is een einde gekomen aan wat een teambuildingsuitje had moeten zijn. De \u2018top 10\u2019 van Forums kandidatenlijst voor de Tweede Kamerverkiezingen is deze vrijdagavond 20 november bijeengekomen voor \u2018kennismaking\u2019. En om de campagne voor de verkiezingen in maart te bespreken.", "Complottheorie\u00ebn", "Althans, dat was het plan. Want als het gezelschap uit elkaar gaat, zijn de onderlinge verhoudingen totaal verziekt. Baudet heeft tegen die tijd complottheorie\u00ebn geuit over corona en antisemitisme gerelativeerd. \u201cDe ene imbeciele opmerking na de volgende. Het was hallucinant,\u201d zegt een aanwezige.", "Het zal bovendien de opmaat blijken naar een totaaloorlog binnen de partij. Eentje die resulteert in een leegloop in de dagen die volgen. Al houdt Baudet uiteindelijk, na een ledenraadpleging, de macht over zijn gestripte partij. Maar die avond in Tiel komt oud zeer boven en krijgt sluimerende onvrede zuurstof, zal blijken.", "Niemand die dat kan bevroeden, als rond 19.00 uur de eerste gasten arriveren. Campagneleider en gastheer Wim de Groot heeft kreeft en wijn laten aanrukken via een cateraar, door een speaker klinkt (dan nog) Gustav Mahler.", "De ruimte is boven een opslagloods van een doorsnee bedrijf. Het moet als hoofdkwartier voor de campagne gaan dienen, dus is het kantoor gezellig aangekleed. Een grote houten tafel in het midden, uit een restaurant opgekochte lederen stoelen rondom. Net als in het vertrek van Forum in het Tweede Kamergebouw, staan er palmboompjes langs de wanden, de \u2018partijplant\u2019 waaraan Baudet eerder duizenden euro\u2019s uitgaf. In tijden van corona is deze plek groot genoeg om samen te komen.", "Netelig", "Baudet is er, uiteraard. Net als Eerdmans (nr. 4), Eva Vlaardingerbroek (nr. 5), Olaf Ephraim (nr. 6) en Freek Jansen (nr. 7). Ook partijbestuurder Astrid de Groot is aanwezig, samen met haar man en organisator Wim. Een uur na aanvang zullen ook nog Nicki Pouw-Verweij (nr. 3) en Jan Cees-Vogelaar (nr. 9) binnendruppelen, zij zijn iets later. Theo Hiddema, Hans Smolders en Wybren van Haga \u2018hebben iets anders\u2019.", "Hoewel de avond vooral gezellig moet zijn, is Baudet netelig vanaf de start, merken aanwezigen. Nog voor het eerste gerecht, staat hij verhit tegenover Eerdmans. Die betoogt dat Donald Trump toch echt de verkiezingen heeft verloren en dat zou moeten erkennen. Baudet wil er niet van weten. Ziet Eerdmans dan niet de \u2018fraude\u2019 die is gepleegd? Hoe de verkiezingen \u2018be\u00efnvloed\u2019 zijn?", "Het blijkt slechts de opmaat naar een volgende schermutseling, als het gesprek aan tafel over muziek gaat. Baudet staat nog langs een wand met Olaf Ephraim te praten, als Eerdmans zijn telefoon via bluetooth met de speaker in de kamer verbindt. Eerdmans, in zijn vrije tijd ook actief als \u2018DJ Jopie\u2019, kiest voor het nummertje Kings & Queens van Ava Max. \u201cZo komt er een beetje sfeer in.\u201d", "Maar dan schiet Baudet uit zijn slof. \u201cJij moet niet denken dat jij hier de muziek bepaalt!\u201d schreeuwt Baudet naar Eerdmans. \u201cWij draaien bij onze partij klassieke muziek! Dit is ondermijning van de club!\u201d", "Aan tafel valt een ongemakkelijk stilte, maar Wim de Groot doet nog een poging de sfeer te redden. Hij kent Baudet al jaren, zette zo\u2019n beetje alle partijcongressen voor hem op. Vorige zomer nog troffen ze elkaar tijdens een vakantie in Zuid-Frankrijk. Wims vrouw Astrid is nota bene partijbestuurslid. En toen de breuk met Henk Otten een feit was, hijgde Baudet in de tuin van het echtpaar De Groot na over \u2018hoe hij zich zo in iemand had kunnen vergissen\u2019.", "Rammstein", "\u201cKom op Thierry,\u201d probeert De Groot. \u201cWij houden hier allemaal van klassiek, maar er is meer muziek, h\u00e8? Ik houd ook van Rammstein.\u201d", "Baudet wil er niet van weten en wendt zich tot Eerdmans: \u201cJij bent mij veel te dominant\u2026 Probeert hier een beetje alles te bepalen.\u201d", "Eva Vlaardingerbroek grijpt haar telefoon en appt Nicki Pouw-Verweij, die nog onderweg is naar Tiel. Het doel van het bericht: waarschuwen. Thierry is net \u2018ziek hard\u2019 tegen Joost uitgevallen, schrijft ze.", "Er is, stellen betrokkenen, toch al oud zeer tussen Baudet en Eerdmans.", "Coronagekkies", "Eerdmans heeft enkele weken eerder al intern kritiek geuit op Baudet omdat die \u2018in het kamp van coronagekkies terecht is gekomen\u2019. Begin oktober heeft Baudet nog voor de Tweede Kamer een megafoon gegrepen en onder luid applaus coronacomplotdenkers toegesproken.", "Binnen de partij is dat niet goed gevallen en Eerdmans heeft dat Baudet laten weten. Al langer flirt Baudet met complotdenkers en dat heeft de partij in de peilingen al meerdere zetels gekost. \u201cWil je dat alsjeblieft nooit meer doen als ik erbij kom,\u201d heeft Eerdmans hem laten weten.", "Bovendien w\u00edlde Baudet helemaal niet dat Eerdmans op plek vier op de lijst zou komen, zeggen meerdere bronnen. Baudet heeft Eerdmans vooral niet vergeven dat die in mei als mediator betrokken is geweest bij een onderzoek toen er voor het eerst antisemitische berichten opdoken in WhatsAppgroepen rond jongerenafdeling JFvD.", "Na berichten daarover in HP/De Tijd, kwam Baudets boezemvriend Freek Jansen onder vuur te liggen. Die zou als voorzitter van de jongerenclub onvoldoende hebben ingegrepen. Slotsom van het onderzoek was dan ook: royeer de kwaadwillenden.", "\u2018Linkse media\u2019", "Maar Jansen en Baudet hebben dat nooit kunnen verkroppen. Het royeren van leden was \u2018toegeven aan de linkse media\u2019. Jansen zal die avond zeggen: \u201cDat was heulen met de vijand, en dat is het ergste wat je kan doen.\u201d", "Wat Baudet en Jansen bovendien al weten die avond is dat Het Parool een dag later met een bericht zal komen dat er w\u00e9\u00e9r homofobe en extreemrechtse berichten zijn gewisseld in de appgroepen. En dat daarbij, opnieuw, Jansen onder vuur zal kunnen komen als de-man-die-niet-ingrijpt.", "Bovendien is dan al duidelijk dat enkele jeugdleden wel zijn geroyeerd, maar in sommige gevallen zouden het juist de klokkenluiders zijn geweest. Een van de daders is daarentegen gepromoveerd tot medewerker van Theo Hiddema in de Tweede Kamerfractie.", "Een ingewijde: \u201cThierry is toch onder druk gezet om Eerdmans op plek vier te zetten, in ruil mocht hij Jansen dan op zeven plaatsen. Maar die twee konden Eerdmans niet luchten of zien.\u201d", "Corona", "Als iedereen aan tafel gaat, klaart de lucht bepaald niet op. Wanneer het gaat over welke thema\u2019s de partij moet aangrijpen in de campagne, veert Baudet op. Corona legt alle \u2018vrijheid aan banden\u2019, stelt hij. Baudet vertelt hoe hij eerder in de week een gekooide leeuw op tv heeft gezien. Tranen in zijn ogen had hij gekregen. Want: \u201cZo voel ik mij ook!\u201d", "In de campagne moet het dus ook gaan om \u2018het herwinnen van vrijheid\u2019. \u201cIk ben als die leeuw. Ik moet achter een antilope aan kunnen, niet in een kooi zitten.\u201d", "De partij moet \u2018volledig inzetten\u2019 op vrijheid, roept Baudet. \u201cZoals Robert Jensen,\u201d zegt hij nog, verwijzend naar de talkshowpresentator die geregeld complotten laat circuleren. Baudet zegt zelf dat corona \u2018de wereld in gebracht\u2019 is door de in rechtse kringen gehate filantroop George Soros \u2018om onze vrijheid af te nemen en een nieuwe wereldheerschappij te starten\u2019.", "Flabbergasted", "Reacties op die uitspraken blijven goeddeels uit. \u201cIk was gewoon flabbergasted,\u201d zegt een aanwezige.", "Wel worden er \u2018enkele\u2019 kritische vragen gesteld over het vermeende antisemitisme in de jongerenbeweging van Forum. Als Pouw-Verweij zegt dat Jodenhaat niet getolereerd mag worden, zegt Baudet: \u201cWaar komt jouw kruistocht tegen het antisemitisme vandaan?\u201d", "\u201cMaak je nou een grap?,\u201d vraagt Pouw-Verweij.", "\u201cNee,\u201d zegt Baudet. \u201cBijna iedereen die ik ken, is antisemiet.\u201d", "Toch blijft Baudet daarna (opnieuw) grotendeels onweersproken, erkent een aanwezige. \u201cOm eerlijk te zijn: ik denk dat de helft wist dat dit Baudet is. Dat hij soms idiote dingen zegt, soms omdat hij het meent, soms om een discussie uit te lokken. En de andere helft dacht: jeetje, met welke gek ben ik in zee gegaan?\u201d", "Boerenvoorman Jan-Cees Vogelaar doet nog wel een poging. Vooral als Baudet schampert dat Forum \u2018misschien maar een kleine fractie in de Tweede Kamer moet blijven\u2019. \u201cDan kunnen we tenminste gewoon lekker zeggen wat we vinden,\u201d aldus Baudet.", "Dat schiet Vogelaar in het verkeerde keelgat. Hij werkt sinds de stikstofcrisis met een groepje boeren aan wat de landbouwhoofdstukken van het verkiezingsprogramma moeten worden. Kan dat allemaal de prullenbak in, als Baudet een kleine fractie behoudt?", "Rare praatjes", "\u201cLuister, vriend,\u201d zegt een getergde Vogelaar. \u201cJij hebt mij hierbij gehaald onder het mom dat we een brede volkspartij zouden worden. Ik ben niet gediend van rare praatjes en vreemdelingenhaat. Dus zeg het maar: gaan we nou door met elkaar of niet?\u201d", "Een ander herinnert zich op dat moment dat enkele weken geleden was geopperd campagne te voeren met de leus \u2018Na 17 maart regeer ik mee\u2019. Maar dat had een fractiemedewerker namens Baudet afgewezen. \u201cIk weet niet of wij wel mee willen regeren,\u201d was het campagneteam verteld.", "Baudet stemt niettemin \u2018mokkend\u2019 met Vogelaar in. \u201cMaar het chagrijn droop er vanaf,\u201d aldus een aanwezige.", "Baudets neergeslagen stemming is toch al langer punt van zorg. Door corona zijn alle partijevenementen afgelast. In de peilingen is de spiraal neerwaarts. En bij een enkeling leeft het idee dat Baudet \u2018helemaal geen zin meer heeft in politiek leider zijn\u2019.", "\u201cHij leek er nog vooral voor het geld te zitten,\u201d zegt een ingewijde. Zo klaagt Baudet in kleine kring dat hij op huizenjacht is maar met zijn \u2018Kamerbudget nu al niets fatsoenlijks kan vinden\u2019. \u201cLaat staan wat hij zou overhouden als hij zou stoppen.\u201d", "\u2018Woest was hij\u2019", "Steeds vaker \u2018ontploft\u2019 hij om de kleinste dingen, meent een betrokkene. Nog recent omdat het ontwerp van de verkiezingsflyers hem niet beviel. \u201cWoest was hij, om een ontwerpje.\u201d", "Dat hij nu in eigen kring weerwoord krijgt, hakt er in, taxeert een betrokkene. \u201cAlleen Olaf Ephraim en Jansen zouden overduidelijk altijd achter hem blijven staan.\u201d", "Tegen de tijd dat de dessertwijn wordt ingeschonken, is de stemming tot het vriespunt gedaald. Baudet klaagt nog dat er te weinig alcohol in zit (\u20184 procent maar\u2019), terwijl anderen langzaam aan de thuisreis beginnen.", "In de dagen erna zal de partij in lichterlaaie gaan, als het conflict rond Jansen en de JFvD ontspoort en Baudet partij kiest voor zijn kompaan Jansen en een exodus aan prominenten begint. Nu nog vertrekken de meesten vooral \u2018lamgeslagen\u2019 naar huis. Een enkeling belt vanuit de auto met Astrid de Groot. Ze moeten \u2018hun ei kwijt\u2019 over de \u2018bizarre avond\u2019.", "Wanneer Baudet dagen later naar de avond wordt gevraagd, ontkent hij zijn uitspraken niet. Hij heeft een \u2018totaal andere herinnering\u2019 aan de avond. Later ontkent Baudet alsnog met klem.", "Niettemin leest hij zondagnacht een berichtje mee in de WhatsAppgroep van de partijtop. \u201cGefeliciteerd Freek en Thierry, de droom is uiteengespat.\u201d", "Dit artikel is gebaseerd op gesprekken met direct betrokkenen."], "authors": ["Tobias Den Hartog"], "keywords": ["baudet", "van", "als", "fvddiner", "het", "begint", "hij", "die", "zijn", "thierry", "schreeuwen", "boven", "bewuste", "kreeft", "te", "een", "dat", "en"], "pubDate": "2020-12-09T21:22:26+01:00", "publicationId": "a3002aeb-6d5a-3894-adcb-0212effbc567"}