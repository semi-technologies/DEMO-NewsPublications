{"id": "dffaae57-511c-3d91-bb9d-31e431dc56a1", "title": "Dochters vinden verstopte werken van kunstenaar Ren\u00e9e Stotijn: \u2018De wereld moet dit zien\u2019", "url": "https://www.parool.nl/ps/dochters-vinden-verstopte-werken-van-kunstenaar-renee-stotijn-de-wereld-moet-dit-zien~b2bda0eb/", "summary": "Vanaf de jaren zestig heeft ze ze daar verstopt,\u201d zegt Zaphira.\nEen onbekend werk van Ren\u00e9e Stotijn.\nOok zit er een portret tussen van haar zus Marion.\u201dMarion Stotijn (78), die een verdieping lager woont, kende de werken ook niet.\nZe zou met dit werk bij wijze van spreken tussen de Amsterdamse Joffers passen.\u201dPortret van Marion Stotijn Beeld Ren\u00e9e StotijnDroomwereldWaarom Ren\u00e9e deze bijzondere schilderijen verborg, blijft gissen.\nZaphira besloot de duizenden werken van haar moeder te fotograferen en op Instagram (schilderij_renee_stotijn) te zetten.", "paragraphs": ["De Amsterdamse kunstenaar Ren\u00e9e Stotijn verborg een \u2018schat\u2019 in een dubbel plafond. Haar dochters ontdekten die erfenis tijdens het leegruimen van hun ouderlijk huis.", "Dochters Esmee en Zaphira Bor wisten niet wat hen overkwam toen zij het huis van hun in juni overleden moeder leegruimden. Dat de klus veel tijd in beslag zou nemen, konden ze wel bevroeden. Ren\u00e9e Stotijn (1940-2020) was een verwoed verzamelaar. Meer dan honderd zakken met kleding gingen naar de kringloop en ontelbare vuilniszakken verdwenen in de afvalcontainer. Maar toen ze halverwege de klus op tientallen onbekende olieverfportretten, honderden aquarellen en tekeningen van haar hand stuitten, was dat een enorme verrassing.", "De zussen staan in het nog lang niet leeggeruimde \u00adouderlijk huis aan de Weesperzijde. De meubels \u2013 een tafel met stoelen, een antiek kastje, een bankbed bezaaid met schetsen \u2013 staan nog in de woning en de muren in de woonkamer en suite zijn nog behangen met aquarellen van tafereeltjes, schetsen en schilderijen van poppen van hun moeders hand. \u201cDit werk aan de muur kenden we \u00adnatuurlijk, maar de verstopte kunstwerken hadden we nog nooit gezien,\u201d zegt \u00adEsmee (44).", "Hun moeder had overal berguimtes gemaakt. In de smalle hal bij een piepklein keukentje wijst Zaphira (32) naar boven, naar het verlaagde zwartgeverfde plafond. \u201cDaar lagen die portretschilderijen naast stillevens en stadsgezichten, dik onder het stof. Het ene na het andere prachtige portret kwam tevoorschijn. Vanaf de jaren zestig heeft ze ze daar verstopt,\u201d zegt Zaphira.", "Portret van man in het rood. Een onbekend werk van Ren\u00e9e Stotijn. Beeld Ren\u00e9e Stotijn", "De beide zussen vertellen hoe hun moeder over haar \u00adbezittingen waakte. Zaphira: \u201cZe kon niets weggooien. Haar kasten puilden uit. Toen die vol waren, stopte ze haar spullen in dozen.\u201d", "\u201cJe mocht nooit aan haar bezittingen komen, dan begon ze keihard te gillen,\u201d zegt Esmee.", "Ze beschrijven hun moeder als een excentrieke vrouw die een teruggetrokken leven leidde. Esmee: \u201cUit de portretten blijkt goed dat ze de ziel van iemands wezen wist te treffen.\u201d", "Muzikaal talent", "De zussen zijn telgen van twee bekende muzikale dynastie\u00ebn: de violistenfamilie Bor aan vaderskant en de ho\u00adbo\u00efstenfamilie Stotijn aan moederskant. Hun moeder werd op 7 februari 1940 geboren als oudste dochter van Haakon Stotijn, de vermaarde solohobo\u00efst bij het Concertgebouworkest. Haar grootvader Jaap was een bekende pedagoog en solohobo\u00efst bij het Residentie Orkest.", "Toen Ren\u00e9es ouders begin jaren vijftig scheidden, ging ze als twaalfjarige bij haar vader wonen op de Weesperzijde. Zelf had ze ook muzikaal talent. Ze speelde piano en zong, maar volgde haar grootste passie: schilderen. Ze werd toegelaten tot de Rijksakademie van beeldende kunsten in Amsterdam. Als excellent student mocht ze over de loge beschikken: het atelier boven het academiegebouw.", "Ren\u00e9e, die naast haar werk als restaurator bij het Rijksmuseum haar hele leven bleef schilderen, kreeg in de jaren zeventig een relatie met Dick Bor, concertmeester van het Utrechts Symfonie Orkest, dat later opging in het Nederlands Philharmonisch Orkest.", "Stereotiepe Franse huisjes", "Het tweetal, dat samen twee dochters kreeg, wilde \u00adbewust niet trouwen of samenwonen. Dat was niet aan hen besteed. \u201cZe hadden beiden ruimte nodig om hun \u00adtalenten ten volle te benutten. Onze ouders leefden weliswaar apart, maar waren op artistiek vlak heel symbiotisch,\u201d zegt Esmee, zangeres van beroep.", "Beeld Ren\u00e9e Stotijn", "Toen Dick Bor met pianist Polo de Haas in de jaren \u00adzeventig optrad in het Concertgebouw, exposeerde Ren\u00e9e Stotijn haar werk in de Spiegelzaal. Het bleef niet bij die ene expositie. Ren\u00e9e, die lid was van Arti en De Kring, zou nog enkele malen exposeren, onder meer in de jaren negentig in soci\u00ebteit De Kring. Maar kort daarna viel het stil en kwamen er geen exposities meer van de grond.", "Zaphira: \u201cZe was bang dat haar werk zoekraakte of \u00adbeschadigde. Ze kon het niet uit handen geven.\u201d", "In de jaren zeventig werd bij Ren\u00e9e borstkanker geconstateerd en onderging ze een ingrijpende operatie, waarbij naast de borst ook de zenuwen uit haar arm werden weggehaald. Dat ze een lange tijd niet kon schilderen, was een nachtmerrie voor haar.", "Hoewel het schilderen na enige tijd werd voortgezet, veranderde wel het onderwerp. Ze schilderde onder meer aquarellen van pioenrozen en stereotiepe Franse huisjes met parasols.", "In 2018 keerde de borstkanker terug. Op 16 juni van dit jaar, op 80-jarige leeftijd, overleed Ren\u00e9e Stotijn.", "De ontdekte portretten moet hun moeder volgens de zussen in de jaren zestig en zeventig hebben gemaakt. \u00adZaphira: \u201cWe weten niet wie het zijn. Vermoedelijk zijn het portretten van modellen die op de academie kwamen. Ook zit er een portret tussen van haar zus Marion.\u201d", "Marion Stotijn (78), die een verdieping lager woont, kende de werken ook niet. \u201cMijn zus en ik waren heel close. We voerden samen een huishouding. Maar deze werken uit de verborgen ruimte ken ik niet. Ik ben wel heel blij dat haar talent nu naar buiten komt. Ze zou met dit werk bij wijze van spreken tussen de Amsterdamse Joffers passen.\u201d", "Portret van Marion Stotijn Beeld Ren\u00e9e Stotijn", "Droomwereld", "Waarom Ren\u00e9e deze bijzondere schilderijen verborg, blijft gissen. Esmee: \u201cZe was misschien bang dat mensen de werken wilden afpakken. Ze wantrouwde iedereen. Als kind hadden we zelfs geen huissleutel van onze woning. Haar werk mochten we zelfs helemaal niet aanraken.\u201d", "Zaphira: \u201cZe leefde in een droomwereld en hield van de 19de eeuw vanwege de romantiek en overdadigheid. Ze streed voor het behoud van Amsterdams stedelijk erfgoed, zoals voor de Nieuwe Amstelbrug van architect Berlage. Ze bemoeide zich met de redding van De Ysbreeker en protesteerde tot aan de Hoge Raad tegen de nieuwbouw van het Concertgebouw,\u201d zegt Zaphira, die Cultureel Erfgoed aan de UvA heeft gestudeerd.", "Zaphira besloot de duizenden werken van haar moeder te fotograferen en op Instagram (schilderij_renee_stotijn) te zetten. \u201cDe wereld moet dit zien. Mijn moeder moet de \u00aderkenning krijgen die ze verdient. Ik heb de kracht van \u00adInstagram onderschat. We hadden in een mum van tijd bijna 2000 volgers van over de hele wereld. De mensen \u00adgeven warme reacties.\u201d", "Een kunstgalerie in Milaan, M.A.D.S., stuitte ook op de Instagrampagina en vroeg toestemming om vijf werken te tonen in de digitale tentoonstelling Mater, reconditis Oedipus, die in het teken van de moederfiguur staat.", "De zussen willen het werk van hun moeder ook graag live exposeren. Een Amsterdamse galeriehouder heeft al interesse getoond. \u201cWe zijn met een paar kleinere schilderijen in een Albert Heijntas op de fiets naar de galeriehouder \u00adgegaan. Als onze moeder had gezien hoe we haar werk op de fiets vervoerden\u2026,\u201d zegt Esmee.", "\u201c\u2026dan had ze een hartaanval gekregen,\u201d vult Zaphira aan. \u201cMaar nu het zover is en haar werk wordt ge\u00ebxposeerd door een galerie in Milaan, zou ze dat geweldig hebben \u00adgevonden.\u201d", "De digitale expositie Mater, reconditis Oedipus van galerie M.A.D.S. in Milaan is t/m 27 november te zien: madsmilano.com\u00ad"], "authors": ["Hanneloes Pen"], "keywords": ["van", "stotijn", "ren\u00e9e", "kunstenaar", "het", "zien", "op", "die", "moet", "ze", "een", "vinden", "wereld", "en", "haar", "werken", "niet", "verstopte"], "pubDate": "2020-11-20T20:00:56+01:00", "publicationId": "a3002aeb-6d5a-3894-adcb-0212effbc567"}