{"id": "62ea65d0-0297-371b-97ff-5f2dc188a300", "title": "Schaakspel gewild dankzij nieuwe Netflix-hit: 'Leuk kerstcadeau'", "url": "https://www.rtlnieuws.nl/economie/business/artikel/5200802/schaken-netflix-schaakbord-schaakspel-queens-gambit", "summary": "Ook zij wijt het aan het feit dat veel mensen thuiszitten, maar denkt ook dat de populariteit van The Queen's Gambit meespeelt.\nKijkend naar schaken specifiek, is die stijging er ook.\nSpelletjes staan voor gezelligheid en dat is wat we nu zoeken, weet de site.\nDe schaakserie gooit daar nog een schepje bovenop.\n\"Het is natuurlijk ook gewoon een leuk kerstcadeau\", aldus Van den Berg.", "paragraphs": ["'Enorme toename'", "Dankzij het vele thuiszitten zijn spelletjes enorm populair en vliegen bijvoorbeeld puzzels ook hard over de toonbank. De vraag daarnaar is zelfs groter dan het aanbod. En dan moeten de feestdagen er nog aankomen.", "\"We zien een enorme toename in de verkoop van schaakborden\", zegt Sabine Winter, woordvoerder van Intertoys zonder de aantallen te noemen. Hetzelfde geldt voor andere spelletjes. Ook zij wijt het aan het feit dat veel mensen thuiszitten, maar denkt ook dat de populariteit van The Queen's Gambit meespeelt.", "Ook bij Bol.com zien ze een toename: er zijn in de afgelopen maand vijf keer meer schaakborden verkocht dan in november 2019. \"Het gaat om duizenden sets\", aldus een woordvoerder.", "Tweedehands handel", "Op handelssite Marktplaats zagen ze de laatste tijd veel interesse in tweedehands spellen, vertelt woordvoerder Wesley van den Berg. \"Puzzels, game-consoles en bordspellen, maar ook breispullen en fitnessapparaten zijn gewilder geworden in de coronamaanden\", zegt hij.", "Kijkend naar schaken specifiek, is die stijging er ook. Zochten we in november 2019 nog zo'n 130 keer per dag naar die termen schaken en schaakbord op de site, dit jaar is dat al vierhonderd keer, aldus Van den Berg. Hij denkt dat die stijgende lijn doorzet in december.", "Spelletjes staan voor gezelligheid en dat is wat we nu zoeken, weet de site. De schaakserie gooit daar nog een schepje bovenop.\"Het is natuurlijk ook gewoon een leuk kerstcadeau\", aldus Van den Berg."], "authors": [], "keywords": ["van", "gewild", "kerstcadeau", "het", "nieuwe", "nog", "zijn", "keer", "leuk", "een", "schaakspel", "dankzij", "ook", "en", "dat", "netflixhit", "er"], "pubDate": "2020-12-03T06:13:02+01:00", "publicationId": "ce2257c9-a2d2-3c8b-975a-6872cbf4036a"}