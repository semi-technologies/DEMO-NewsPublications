{"id": "a75f5f03-310f-3294-a5d9-cb7a74a544cf", "title": "Katalin Karik\u00f3, de vrouw achter de nieuwe vaccins", "url": "https://volkskrant.nl/nieuws-achtergrond/katalin-kariko-de-vrouw-achter-de-nieuwe-vaccins~b29d8f5e/", "summary": "De techniek achter de nieuwe vaccins die de wereld uit de coronacrisis moeten loodsen, was een paar jaar geleden nagenoeg afgeschreven.\nIn de VS is ook het op haar bevindingen voortbordurende vaccin van het Amerikaanse Moderna al toegediend.\nMochten die vaccins en andere mRNA-toepassingen het inderdaad gaan waarmaken, dan zou Karik\u00f3 weleens de Nobelprijs kunnen krijgen, zeggen collega\u2019s.\nZe werkt maanden achter elkaar elke dag, inclusief nieuwjaarsdag, waarbij ze ook wel eens slaapt op kantoor.\nDe een heeft veel last van het ene vaccin, de ander van het andere.", "paragraphs": ["De techniek achter de nieuwe vaccins die de wereld uit de coronacrisis moeten loodsen, was een paar jaar geleden nagenoeg afgeschreven. Maar biochemicus Katalin Karik\u00f3 bleef in haar vaccins geloven. Nu tippen collega\u2019s haar voor de Nobelprijs.", "Toen Katalin Karik\u00f3 in 2013 verkaste van de Universiteit van Pennsylvania in de Verenigde Staten naar het Duitse biotechbedrijfje BioNTech, lachten haar academische collega\u2019s de Hongaarse biochemicus uit. Ruim dertig jaar had ze gewerkt aan medische toepassingen van zogeheten boodschapper-RNA (mRNA), de moleculen die in het lichaam de informatie vanuit het dna overbrengen naar de eiwitfabriekjes van de cellen. Het molecuul had enorme potentie: het zou onze eigen lichaamscellen allerlei door defecten ontbrekende eiwitten zelf kunnen laten maken en effectieve vaccins kunnen opleveren.", "Maar steeds was er tegenslag en weinig wetenschappers geloofden in 2013 nog in de toepassing van mRNA. En toen kwam ze er ook nog achter dat de universiteit een patent dat ze samen met een collega had verkregen had verkocht aan een rijke ondernemer. Ze zag geen toekomst meer aan de universiteit en dus besloot Karik\u00f3 haar heil te zoeken bij BioNTech.", "Hoe anders is de situatie nu: het op haar werk gebaseerde coronavaccin dat BioNTech samen met farmaceut Pfizer ontwikkelde, staat op het punt massaal in de Europese Unie te worden toegediend en wordt dat al in het Verenigd Koninkrijk en de Verenigde Staten.", "In de VS is ook het op haar bevindingen voortbordurende vaccin van het Amerikaanse Moderna al toegediend. Mochten die vaccins en andere mRNA-toepassingen het inderdaad gaan waarmaken, dan zou Karik\u00f3 weleens de Nobelprijs kunnen krijgen, zeggen collega\u2019s.", "Verwacht van Karik\u00f3 geen hero\u00efsche anekdotes uit het lab of bespiegelingen over hoe ze zich voelde toen de eerste resultaten van haar vaccin binnenkwamen. Ze trok een zak met chocoladepinda\u2019s open en focuste zich daarna weer op het wetenschappelijk onderzoek. Ze werkt maanden achter elkaar elke dag, inclusief nieuwjaarsdag, waarbij ze ook wel eens slaapt op kantoor. Een werkethos, zegt ze tegen The Guardian, dat is overgegaan op haar dochter, die tweevoudig olympisch roeikampioen is voor de Verenigde Staten.", "Voor de Volkskrant blikt Karik\u00f3 terug op de afgelopen decennia en de afgelopen maanden. \u2018Voor jullie is de toepassing van mRNA nieuw, voor mij heeft het al een hele geschiedenis.\u2019", "Hoe ervaart u de razendsnelle ontwikkelingen rond de vaccins?", "\u2018Nou, veel mensen waren verbaasd over de effectiviteit van de vaccins van Moderna en Pfizer/BioNTech (respectievelijk 94- en 95 procent bescherming op korte termijn), maar ik had het al verwacht. We hebben dit soort resultaten ook behaald tijdens dierstudies met andere vaccins, tegen griep en hiv. Het is heel erg effectief en al bij een lage dosering. Ik verwacht ook dat het langdurig bescherming blijft bieden omdat het de verschillende lagen van de afweer stimuleert, ook de zogeheten T-cellen.\u2019", "Lange tijd wilde het niet lukken met mRNA. Waarom was het zo ingewikkeld om het onderzoek van de grond te krijgen?", "\u2018Het molecuul mRNA werd al in 1961 ontdekt. Toen was het idee dat er niet veel therapeutische toepassingen zouden zijn omdat het zo instabiel is: nadat het de informatie van het dna heeft overgebracht verdwijnt het weer. Ik zag daar juist mogelijkheden in, maar het was ontzettend frustrerend vanwege een andere reden: lichaamsvreemd mRNA wordt door het immuunsysteem aangevallen waardoor er ontstekingsreacties ontstaan en het te snel onschadelijk wordt gemaakt.\u2019", "Karik\u00f3 begon al in 1978, toen nog in Hongarije, te werken met het molecuul. Maar in 1985 werd haar contract wegens uitblijvend succes niet verlengd. Ze vertrok met haar man, kind en wat spaargeld verstopt in een teddybeer naar de Verenigde Staten, waar ze haar werk voortzette aan de Universiteit van Pennsylvania. Ook daar wilde het niet vlotten: ondanks de ene na de andere verwoede poging wist ze onvoldoende fondsen binnen te halen.", "Haar beloofde hoogleraarschap raakte uit zicht. Ze kreeg ook nog eens te horen dat ze kanker had, terwijl haar man vastzat in Hongarije om visumproblemen op te lossen. De meeste wetenschappers zouden er de brui aan geven, maar Karik\u00f3 bleef overtuigd: ze moest gewoon betere experimenten bedenken.", "Hoe hebben jullie het probleem opgelost?", "\u2018Dat begon toen ik 1998 bij het kopieerapparaat mijn nieuwe collega Drew Weissman ontmoette. Ik vertelde over mijn werk en mijn frustraties over de immuunreacties. Drew was juist enthousiast: hij werkte aan een hiv-vaccin en legde me uit dat je bij een vaccin juist wel een afweerreactie wil hebben, omdat er anders geen immuniteit ontstaat. Ik wilde juist van die immuunreactie af, die zat de werkzaamheid in de weg. Daar gingen we aan werken.", "Net als dna bestaat rna uit bouwstenen. In het geval van rna zijn dat adenine, uracil, cytosine en guanine. We ontdekten dat het afweersysteem tegen een van die bouwstenen in actie komt: uracil. Andere vormen van rna in ons lichaam hebben een iets andere vorm van uracil waartegen het immuunsysteem niet in actie komt.", "Toen we zo\u2019n variant van uracil inbouwden in ons mRNA, was het probleem eindelijk opgelost. Vervolgens bleek dit niet alleen voor de medicijnen maar ook voor de vaccins beter, omdat er minder bijwerkingen optraden en de mRNA-moleculen minder werden tegengewerkt.\u2019", "Als het immuunsysteem niet reageert, werkt het vaccin toch niet?", "\u2018Dat klopt. Maar om het heelhuids bij de cellen te brengen, zit het mRNA ingepakt in heel kleine nanovetbolletjes. En die wekken ook een lokale reactie op die het immuunsysteem aanzwengelt.\u2019", "Er zijn mensen die vrezen dat die vetbolletjes voor bijwerkingen zorgen en bij sommige mensen allergische reacties kunnen veroorzaken.", "\u2018Ja dat zou vooral gaan om een specifieke structuur, Polyethyleenglycol (PEG), die aan de vetbolletjes zit om ze minder afbreekbaar te maken. PEG is ook een veelgebruikt laxeermiddel en het zit in allerlei producten zoals shampoo\u2019s en tandpasta\u2019s. PEGs kunnen een allergie-achtige reactie veroorzaken bij mensen die er veel antistoffen tegen hebben (een paar procent van de bevolking, JdV), maar dat gebeurt alleen wanneer je ze direct in een bloedvat spuit. Deze vaccins bevatten minieme hoeveelheden en worden toegediend via een spier. Het PEG is afgebroken voor het in de bloedbaan kan komen.\u2019", "Beeld Hollandse Hoogte", "En die acht heftige allergische reacties bij zorgmedewerkers in Engeland en de Verenigde Staten?", "\u2018De twee Britten hadden duidelijk al eerder allergische reacties gehad, want ze droegen allebei een epi-pen met adrenaline bij zich \u2013 om acute allergische reacties te dempen. Dit lijkt een ander type reactie te zijn dan een reactie op PEG, er wordt nu uitgezocht wat hier aan de hand geweest kan zijn. Tegen alle vaccins kunnen allergische reacties optreden, maar die zijn uiterst zeldzaam. Op basis van wat we nu weten is het risico nog steeds laag en wegen de baten er ruimschoots tegenop.\u2019", "Het onderzoek van Karik\u00f3 en haar oud-collega Weissman vormt ook de basis van het Moderna-vaccin, dat afgelopen week goedkeuring kreeg in de Verenigde Staten. Moderna bemachtigde een licentie op Karik\u00f3\u2019s truc om het mRNA onzichtbaar te maken voor het immuunsysteem, mede doordat haar universiteit het patent verkocht. Ze kan er nu alleen maar blij mee zijn.", "Wat zijn de grootste verschillen tussen de vaccins van Pfizer/BioNTech en Moderna?", "\u2018Naast de dosering is er het verschil in bewaartemperatuur. We weten dat het mRNA bij ongeveer -70 graden Celsius oneindig houdbaar is. Misschien kan het ook wel bij minder, maar dat moet je hard aantonen. Moderna heeft een stof toegevoegd die bewaren bij -20 graden Celsius mogelijk maakt, maximaal een half jaar. Dat kan logistieke problemen geven, je moet op tijd je voorraad opmaken anders kun je de vaccins weggooien.\u2019", "Er zijn ook verhalen gepubliceerd waarin mensen die in studieverband het Moderna-vaccin kregen waarschuwen voor tijdelijke maar stevig bijwerkingen. Moeten we daarmee rekening houden?", "\u2018Als je naar de cijfers kijkt is het niet echt meer dan bij andere vaccins. Moderna heeft een drie keer hogere dosering van Pfizer/BioNTech dus daar kan wel een verschil in zitten. Maar je moet niet vergeten dat die verhalen anekdotisch zijn. De een heeft veel last van het ene vaccin, de ander van het andere. En ernstige bijwerkingen zoals ruggenmergontstekingen zijn bij beide vaccins niet aangetroffen.\u2019", "Er worden allerlei onbewezen negatieve berichten verspreid over de mRNA-vaccins. Bijvoorbeeld dat ze onvruchtbaarheid zouden veroorzaken. Hoe gaat u daarmee om?", "\u2018Mensen met minder kennis hebben angst en vragen. Wat we niet moeten doen is zeggen dat ze dom zijn. Wat we wel kunnen is uitleggen hoe het werkt en op basis van studies laten zien wat het doet. Verder draag ik de fakkel aan jullie journalisten over in de hoop dat jullie op een verantwoordelijke manier je werk doen.", "\u2018Uiteindelijk is het in ieders belang dat veel mensen zich laten vaccineren, zodat we weer enigszins terug kunnen naar normaal. Hopelijk zullen veel mensen in de rij staan, zodat de anderen die nu nog wat angstig zijn, dat straks niet meer hoeven te zijn.\u2019"], "authors": ["Jop De Vrieze"], "keywords": ["katalin", "van", "en", "nieuwe", "een", "ze", "vaccins", "achter", "karik\u00f3", "vrouw", "op", "te", "ook", "het", "dat", "die"], "pubDate": "2020-12-21T17:32:49Z", "publicationId": "1a359314-37ee-33a8-8de7-301d3eb2ed28"}