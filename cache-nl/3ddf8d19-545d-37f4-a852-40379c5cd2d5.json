{"id": "3ddf8d19-545d-37f4-a852-40379c5cd2d5", "title": "Brandweer bevrijdt gewonde bestuurder uit gekantelde truck in Zwolle", "url": "https://nu.nl/zwolle/6095793/brandweer-bevrijdt-gewonde-bestuurder-uit-gekantelde-truck-in-zwolle.html", "summary": "De brandweer van Zwolle moest zich donderdagochtend in allerlei bochten wringen om de gewonde chauffeur van een gekantelde truck te kunnen bevrijden.\nHet ongeluk met het zandtransport gebeurde op de Westenholterallee, op de kruising met de N331 (de Hasselterweg).\nHulpverleners moesten de gewonde bestuurder via de voorkant van zijn cabine uit zijn benarde positie bevrijden.\nHoe het met de chauffeur gaat, is niet bekend.\nDe brandweer had het druk met het bevrijden van vrachtautochauffeurs in en rond Zwolle: een uur later (om 7.00 uur) kwam er een tweede melding over een gekantelde truck aan de Hessenweg binnen.", "paragraphs": ["De brandweer van Zwolle moest zich donderdagochtend in allerlei bochten wringen om de gewonde chauffeur van een gekantelde truck te kunnen bevrijden. Het ongeluk met het zandtransport gebeurde op de Westenholterallee, op de kruising met de N331 (de Hasselterweg).", "Hulpverleners moesten de gewonde bestuurder via de voorkant van zijn cabine uit zijn benarde positie bevrijden.", "De voorruit moest worden weggehaald zodat ze hem uit de gecrashte vrachtwagen konden halen. Daarna werd hij op een brancard gelegd en per ambulance naar het ziekenhuis gebracht.", "De vrachtwagenchauffeur nam de bocht net iets te snel waardoor het voertuig kantelde, meldt de politie Zwolle. De vrachtwagen belandde half naast de weg.", "De Westenholterallee is een belangrijke weg voor verkeer vanuit Stadshagen en Hasselt richting de A28. De weg is afgesloten richting de snelweg, verkeer moet omrijden. De afsluiting is nodig om de vrachtwagen te kunnen bergen. Die klus gaat nog enkele uren duren.", "Hoe het met de chauffeur gaat, is niet bekend. De eigenaar van de vrachtauto is de Habovogroep in IJsselmuiden, maar daar was nog niemand bereikbaar voor commentaar.", "De brandweer had het druk met het bevrijden van vrachtautochauffeurs in en rond Zwolle: een uur later (om 7.00 uur) kwam er een tweede melding over een gekantelde truck aan de Hessenweg binnen.", "Ook daar moest de chauffeur worden bevrijd uit diens benarde positie."], "authors": ["Door"], "keywords": ["gekantelde", "bestuurder", "van", "gewonde", "het", "bevrijdt", "op", "met", "zwolle", "vrachtwagen", "een", "te", "uit", "brandweer", "om", "truck"], "pubDate": null, "publicationId": "4d7a0f80-7953-388c-9af8-e7a437b5632e"}