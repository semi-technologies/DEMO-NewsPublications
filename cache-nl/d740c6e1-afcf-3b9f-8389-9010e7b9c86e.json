{"id": "d740c6e1-afcf-3b9f-8389-9010e7b9c86e", "title": "Rechter verbiedt website met zwarte lijst artsen", "url": "https://nrc.nl/nieuws/2021/01/11/rechter-verbiedt-website-met-zwarte-lijst-artsen-a4027051", "summary": "De website die artsen met naam en toenaam aan de schandpaal nagelt, zwartelijstartsen.com, is sinds maandag verboden.\nEr stonden bijna 900 artsen en zorgverleners op die volgens de stichting Slachtoffers Iatrogene Nalatigheid (SIN) een ernstige medische fout hadden gemaakt.\n\u201eNiet omdat hij een pati\u00ebnt verkeerd behandeld zou hebben, maar omdat hij lid was van een medisch tuchtcollege dat een klacht van een pati\u00ebnt afwees\u201d, zegt de advocaat van de Stichting SOS.\nDe site is bedoeld \u201eom pati\u00ebnten te informeren en te beschermen alsmede om falende zorgverleners (...) ter verantwoording te roepen.\n(...) Hij is niet bedoeld als leedtoevoeging of schandpaal.\u201d De zwarte lijst moest worden verwijderd op straffe van een dwangsom van 10.000 euro per dag, met een maximum van 150.000 euro.", "paragraphs": ["De website die artsen met naam en toenaam aan de schandpaal nagelt, zwartelijstartsen.com, is sinds maandag verboden. \u2018Stichting Stop Online Shaming\u2019 (SOS) had in november een kort geding aangespannen tegen de Stichting SIN.nl die de \u2018zwarte lijst\u2019 beheerde. Vrijdag besloot de rechter dat de site v\u00f3\u00f3r woensdag offline wordt gehaald.", "Er stonden bijna 900 artsen en zorgverleners op die volgens de stichting Slachtoffers Iatrogene Nalatigheid (SIN) een ernstige medische fout hadden gemaakt. Maar omdat die zorgverleners na een berisping door de tuchtrechter of andere sanctie n\u00edet uit het zogeheten BIG-register zijn geschrapt en gewoon functioneren, verdienen ze het niet om aan de schandpaal te worden genageld, volgens de rechter. \u201eDe belangenafweging tussen recht op eer en goede naam van de artsen en recht op vrijheid van meningsuiting valt in het voordeel uit van recht op eer en goede naam\u201d, aldus de rechtbank Midden-Nederland.", "Stichting: geen schandpaal", "E\u00e9n van de mensen die op lijst stond, is RIVM-directeur Infectieziektebestrijding Jaap van Dissel. \u201eNiet omdat hij een pati\u00ebnt verkeerd behandeld zou hebben, maar omdat hij lid was van een medisch tuchtcollege dat een klacht van een pati\u00ebnt afwees\u201d, zegt de advocaat van de Stichting SOS.", "Lees een artikel over hoe veroordeelde artsen in het buitenland weer aan de slag konden", "De Stichting SIN, een kleine organisatie, vindt dat ze zinvol werk deed. De site is bedoeld \u201eom pati\u00ebnten te informeren en te beschermen alsmede om falende zorgverleners (...) ter verantwoording te roepen. (...) Hij is niet bedoeld als leedtoevoeging of schandpaal.\u201d De zwarte lijst moest worden verwijderd op straffe van een dwangsom van 10.000 euro per dag, met een maximum van 150.000 euro. De site is sinds maandagmiddag offline."], "authors": ["Frederiek Weeda", "Januari Om", "Leestijd Minuut"], "keywords": ["lijst", "stichting", "van", "zorgverleners", "rechter", "en", "met", "website", "een", "verbiedt", "op", "te", "artsen", "het", "zwarte", "die"], "pubDate": "2021-01-11T00:00:00Z", "publicationId": "523804ef-c522-3326-9bed-36886aac98cb"}