{"id": "411c2ce9-8c9a-36e4-90c5-eaa87d3559e0", "title": "\u2018Coronawijkverpleegkundige\u2019 Pauline rijdt rond met eigen chauffeur", "url": "https://trouw.nl/binnenland/coronawijkverpleegkundige-pauline-rijdt-rond-met-eigen-chauffeur~bf4151e0/", "summary": "\u201cHet is sowieso de vraag of ze het thuis wel gaat redden of dat ze naar de corona-afdeling van een verpleeg\u00adhuis moet.\nAdministratie, inlezen en bellen tijdens het rijden: het zijn de grote voordelen van een eigen chauffeur.\nDaarnaast geeft het een veilig gevoel.\nEen feestzaal met oude moza\u00efekparketvloer in hotel Umberto in Wijchen is sinds maart het zenuwcentrum van het coronateam.\nEr staat inmiddels een geruststellende hoeveelheid materialen, zeker voor een maand of twee voorraad.", "paragraphs": ["Wijkverpleegkundige Pauline Arts-De Witt komt de deur uit van haar eerste cli\u00ebnt van vandaag. Buiten trekt ze haar persoonlijke beschermingsmiddelen uit en stopt deze achter in de \u2018vuile\u2019 kofferbak van de auto, waar de gebruikte materialen worden verzameld. Haar chauffeur Herman Janssen opent het portier, zodat ze op de achterbank kan plaatsnemen. Een behandeling die voor ministers gebruikelijk is.", "Op weg naar haar volgende cli\u00ebnt in Groesbeek heeft ze twintig minuten de tijd om telefonisch met de huisarts te overleggen over de vrouw waar ze net was. Er moet een bed in de woonkamer komen, want mevrouw kan niet meer naar boven. \u201cHet is sowieso de vraag of ze het thuis wel gaat redden of dat ze naar de corona-afdeling van een verpleeg\u00adhuis moet. Wij regelen de hele keten\u201d, zegt Arts.", "Administratie, inlezen en bellen tijdens het rijden: het zijn de grote voordelen van een eigen chauffeur. Er gaat geen tijd verloren. Daarnaast geeft het een veilig gevoel. Arts: \u201cNormaal werk je in de wijkverpleging in je eigen buurt of dorp. Nu kom ik op plekken en bij mensen waar ik anders nooit kom. Mijn chauffeur stopt recht voor de deur, waar ik dan snel schone beschermende kleding over mijn shirt kan aantrekken. Ik hoef dus niet eerst een eind in het donker door de kou te lopen.\u201d", "Tussenschotten verdwijnen", "Een team van 45 vrijwillige chauffeurs rijdt de wijkverpleegkundigen rond in leaseauto\u2019s, een initiatief van zeven zorgorganisaties in de regio. Het regionaal coronateam behandelt alle cli\u00ebnten in de regio Gelderland-Zuid die wijkverpleging nodig hebben en (een verdenking van) corona hebben. Ook is er een testteam voor cli\u00ebnten die zelf niet naar een testlocatie kunnen. Vandaag heeft het coronateam veertig cli\u00ebnten, maar dat aantal is elke dag anders.", "Een feestzaal met oude moza\u00efekparketvloer in hotel Umberto in Wijchen is sinds maart het zenuwcentrum van het coronateam. Hier zitten wijkverpleegkundigen van de diverse zorgorganisaties gebroederlijk naast elkaar, op gepaste afstand natuurlijk. In de hoek stapels dozen met isolatieschorten, handschoenen, mondkapjes en andere benodigdheden. Er staat inmiddels een geruststellende hoeveelheid materialen, zeker voor een maand of twee voorraad.", "Toch nog een voordeel aan de ellende", "De wijkverpleegkundige van de ene zorginstelling regelt samen met een co\u00f6rdinator van de andere de aanmelding van nieuwe cli\u00ebnten en de planning. De eigen organisatie doet er hier niet toe. Alles in dienst van de zieke cli\u00ebnten en de verpleegkundigen die de zorg moeten leveren. Arts: \u201cZo heeft al die ellende toch nog een voordeel, want deze samenwerking had voor de coronacrisis nooit gekund.\u201d", "Onder de vrijwillige chauffeurs zijn studenten, horecaondernemers die momenteel toch thuis zitten, maar ook gepensioneerden. Zoals Janssen, die voorheen bij defensie werkte. \u201cIk hou niet van stil zitten. Mijn dochter is wijkverpleegkundige en vertelde me dat ze chauffeurs zochten voor het coronateam. Ik twijfelde geen moment en heb ik me direct aangemeld\u201d, zegt Janssen. Hoewel hij 70 jaar is, maakt hij zich geen zorgen om besmet te raken. \u201cIk voel me tijdens dit werk veiliger dan in de supermarkt, omdat er heel veel aandacht is voor persoonlijke bescherming.\u201d", "Hoe de avond verloopt, is onduidelijk", "Terwijl Arts bezig is bij haar volgende cli\u00ebnt wacht hij geduldig voor de deur. Hoe de avond zal verlopen, weet hij nooit. Soms is het racen, soms is het relatief rustig. \u201cTijdens mijn eerste dienst was ik chauffeur bij mijn dochter. Er overleed die avond iemand die \u2019s ochtends nog redelijk fit was. Dat was heftig. En ik kon niet eens een arm om haar heen slaan.\u201d", "De wijkverpleegkundigen zien veel meer mensen overlijden tijdens hun werk dan voor de coronacrisis. \u201cZeker in het voorjaar gebeurde dat soms wel meerdere keren per dag\u201d, zegt Arts. \u201cOok om die reden is een chauffeur heel waardevol, je kunt even je verhaal kwijt. Onderschat niet hoe belangrijk dat voor ons is.\u201d", "Lees ook:", "Roostergaten en wachtlijsten: de zorg is ziek en moe", "Zorgmedewerkers blijft besmetting met corona en quarantaine niet bespaard. Roostermakers worstelen met steeds hogere verzuimpercentages, de werknemers zelf met grote werkdruk. De sector vraagt om sneltests."], "authors": ["Cindy Cloin"], "keywords": ["rond", "van", "rijdt", "eigen", "het", "met", "die", "chauffeur", "ik", "coronawijkverpleegkundige", "een", "niet", "en", "ze", "pauline", "voor"], "pubDate": "2020-12-05T11:48:00+01:00", "publicationId": "b66cd8e4-4294-3571-bcd7-e490527f1a48"}