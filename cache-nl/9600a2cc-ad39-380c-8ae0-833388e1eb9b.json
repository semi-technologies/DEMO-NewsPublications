{"id": "9600a2cc-ad39-380c-8ae0-833388e1eb9b", "title": "Benieuwd naar het Boekenweekgeschenk van Bervoets", "url": "https://volkskrant.nl/cultuur-media/benieuwd-naar-het-boekenweekgeschenk-van-bervoets~b2e0654e/", "summary": "De kans dat het Boekenbal, dit jaar gepland op 5 maart, weer het \u00e9\u00e9rste grote feest zal zijn, is klein.\nHet CPNB verkeert over bal/geen bal al maanden in \u2018tweestrijd\u2019 \u2013 zoals, wat een toeval, ook het thema van de Boekenweek luidt.\nZe werken aan iets \u2018bijzonders\u2019 dat \u2018past bij de stand van het coronavirus op dat moment\u2019.\nEn natuurlijk op het Boekenweekgeschenk dat daar bij hoort, dit keer geschreven door Hanna Bervoets.\nHet is n\u00fa relevant, denk ik dan, ik wil het n\u00fa uitgeven.\u2019 Bijna.", "paragraphs": ["Het Boekenweekgeschenk is dit jaar geschreven door Hanna Bervoets. Beeld Hollandse Hoogte / ANP", "Het was het allerlaatste grote feest voor bijna alle Nederlandse schrijvers, redacteuren, uitgevers en ander gespuis uit de boekenwereld: het Boekenbal 2020. Begin maart werd er nog volop geschuimd door de gangen van de Stadsschouwburg, niet veel later hield Rutte zijn eerste toespraak. De rest is geschiedenis.", "De kans dat het Boekenbal, dit jaar gepland op 5 maart, weer het \u00e9\u00e9rste grote feest zal zijn, is klein. Het CPNB verkeert over bal/geen bal al maanden in \u2018tweestrijd\u2019 \u2013 zoals, wat een toeval, ook het thema van de Boekenweek luidt. Ze werken aan iets \u2018bijzonders\u2019 dat \u2018past bij de stand van het coronavirus op dat moment\u2019. Nou, dan weet je het wel.", "Maar ach, zo\u2019n Boekenbal. Laten we ons verheugen op waar het om gaat: de Boekenweek zelf. En natuurlijk op het Boekenweekgeschenk dat daar bij hoort, dit keer geschreven door Hanna Bervoets. Ook dat is verheugend, want Bervoets is eigenzinnig, ge\u00ebngageerd, jong en vrouw (en ja, ik noem dat laatste toch even, van alle Boekenweekgeschenkschrijvers sinds 2000 waren er slechts vijf vrouw). Wat wij zagen gaat over Kayleigh die voor een onlineplatform gruwelijke filmpjes, fake news en bedreigingen moet verwijderen. Het is een verhaal over \u2018wie of wat ons wereldbeeld bepaalt\u2019. Klinkt spannend en relevant \u2013 zoals we van Bervoets gewend zijn.", "De schrijver zelf verheugt zich erop haar geschenk ein-de-lijk aan anderen te laten lezen, want afgelopen zomer moest ze het boek al af hebben. \u2018Een aantal thema\u2019s uit mijn geschenk is de afgelopen maanden opeens extra actueel geworden. Daar word ik zenuwachtig van. Het is n\u00fa relevant, denk ik dan, ik wil het n\u00fa uitgeven.\u2019 Bijna. Nog \u00e9ven wachten, nog even verheugen."], "authors": ["Bo Van Houwelingen"], "keywords": ["ik", "van", "nog", "naar", "en", "benieuwd", "een", "boekenweekgeschenk", "bervoets", "op", "het", "wat", "dat"], "pubDate": "2021-01-01T14:00:25Z", "publicationId": "1a359314-37ee-33a8-8de7-301d3eb2ed28"}