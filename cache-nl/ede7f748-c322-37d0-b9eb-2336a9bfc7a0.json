{"id": "ede7f748-c322-37d0-b9eb-2336a9bfc7a0", "title": "Duizend maaltijden verder: de kookgroep gaat \u00e1ltijd door", "url": "https://volkskrant.nl/eten-en-drinken/duizend-maaltijden-verder-de-kookgroep-gaat-altijd-door~b9ea6b97/", "summary": "Maar van superspreaden is geen sprake: het gezelschap zit elk in eigen keuken, achter een eigen scherm.\n\u2018Vertel even gauw, hoe gaat het nu met je?\u2019 Hilka Woltschrijn kijkt door de webcam haar oude vriend bezorgd aan.\nHij richtte de kookgroep in 1981 op met flatgenoot Amit \u2013 heeft eigenlijk altijd om zes uur al honger.\nDat meisje dat op de Marnixstraat woonde?\nIs dat niet wat veel?\u2019Amit: \u2018Ik denk dat een andere reden dat we bij elkaar blijven komen is, dat het altijd heel positieve bijeenkomsten zijn.", "paragraphs": ["Eten bij Saskia en de eetclub via Zoom. Beeld Els Zweerink", "Het is een donderdagavond in Amsterdam, op het voorlopige hoogtepunt van de tweede golf. Een vaste groep vijftigers komt voor de duizendste keer bij elkaar voor het diner, met in hun kielzog drie partners, vier grote kinderen, een nieuwsgierige journalist en een fotograaf. E\u00e9n van hen werd zondag positief getest op corona, en \u00e9\u00e9n van hen is vandaag getest. Veertien mensen die samen een vegetarische maaltijd bereiden en eten: zo vredig als dat vroeger klonk, zo onheilspellend is het nu \u2013 je zou er bijna de politie voor waarschuwen.", "Maar van superspreaden is geen sprake: het gezelschap zit elk in eigen keuken, achter een eigen scherm. Tijdens het verzamelen wordt de week alvast doorgenomen, waarbij de nadruk ligt op de coronabesmetting van Amit de Vogel. \u2018Vertel even gauw, hoe gaat het nu met je?\u2019 Hilka Woltschrijn kijkt door de webcam haar oude vriend bezorgd aan. \u2018Nou,\u2019 zegt Amit, \u2018ik heb me een paar dagen heel vermoeid gevoeld, maar sinds gisteren geen symptomen meer. Vandaag stond ik zelfs weer op de hometrainer!\u2019 Op het Zoomscherm floept de laatste woonkamer aan: Jaap van der Meer zwaait, met de poes op schoot, vanuit zijn Jordanese zolderwoning uitbundig naar de kookgroep. \u2018We zijn compleet!\u2019 roept hij. \u2018Ik heb nu al vreselijk honger. Tofuballetjes met groenten? Toen ik dat tegen mijn kinderen zei, hoorde ik alleen nog maar heel hard een deur dichtslaan, beneden.\u2019 Jo: \u2018Maar daar is dit gerecht juist voor, om te laten zien dat tofu w\u00e9l heel lekker kan zijn.\u2019", "Op het menu: Pittige sriracha-tofuballetjes met gegrilde groenten, rijstnoedels en zoetzure saus. Strudel van bladerdeeg met chocolade en amandelen. De Kookgroep: Jaap van der Meer (59) Zelfstandig milieu-adviseur (maar door corona nu werkzoekend). Hij richtte de kookgroep in 1981 op met flatgenoot Amit \u2013 heeft eigenlijk altijd om zes uur al honger. Saskia Lieon (53) Bewonersondersteuner bij een huisvestingsstichting \u2013 houdt eigenlijk helemaal niet van vaste afspraken \u2013 kwam in 1989 bij de kookgroep door een advertentie in het universiteitsblad. Amit de Vogel (58) Sociotherapeut in een tbs-kliniek \u2013 positief getest op corona maar voelt zich alweer beter \u2013 werd vegetari\u00ebr bij de Bhagwan, maar eet heel af en toe een stukje vis. Hilka Wolschrijn (58) Schrijver van medische teksten \u2013 kookt het liefst gerechten met spullen uit haar moestuin en versiert die met eetbare bloemen. Ze kan goed luisteren. Joanna Swabe (51) lobbyt in Brussel voor een dierenwelzijnsorganisatie \u2013 is de baby van de groep, omdat ze achttien jaar geleden pas aansloot \u2013 maakt thuis veganistische kaas met cashewnoten en schimmelculturen.", "Beeld Els Zweerink", "De van oorsprong Britse Joana Swabe neemt resoluut het voortouw in het kookgebeuren en heeft iedereen van tevoren een uitgebreide ingredi\u00ebntenlijst toegestuurd, plus instructies voor de voorbereiding: zet de tofu onder druk om het water eruit te persen; snijd alvast rode peper, bosui en koriander fijn. Die duidelijkheid is prettig, want samen koken via Zoom vergt wat meer aandacht en concentratie dan wanneer je in dezelfde keuken staat.", "Jo: \u2018Wat jullie als eerste nodig hebben is een grote kom.\u2019 Saskia: \u2018Een houten kom?\u2019 Jo: \u2018Drie eetlepels sriracha bij de tofu...\u2019 Jaap: \u2018Nog es? Hoeveel?\u2019 Amit: \u2018...Shiatsu-wattes?\u2019 Jaap: \u2018Kun je het nog es zeggen, wat je net zei?\u2019 Hilka: \u2018Dr\u00ed\u00e9 \u00e9\u00e9tlepels sriracha? Is dat niet wat veel?\u2019 Saskia: \u2018Maar waarom moet het dan per se een h\u00f3\u00faten kom zijn?\u2019", "Normaal kookt \u00e9\u00e9n lid voor de andere vier, nu is het noodgedwongen ieder voor zich \u2013 maar afzeggen doet de kookgroep nooit, weer of geen weer, corona of geen corona. Het clubje ontstond in 1981 in een flat aan de H. Cleyndertweg in Amsterdam-Noord, waar Jaap en Amit allebei woonden. Hilka sloot zich al in het tweede jaar via via aan; Saskia kwam in 1989 via een advertentie in het universiteitsblad. Jaap: \u2018We hebben ook nog wel andere leden gehad, die dan weer verhuisden, of om een andere reden wegbleven. Zoals dat meisje dat vond dat we te calorierijke toetjes maakten. Weet je nog, Amit? Dat meisje dat op de Marnixstraat woonde? Nou, die was heel snel weg.\u2019", "Saskia \u2013 grote bril, kort grijs haar, felgekleurd overhemd met papaya\u2019s die afsteken tegen de kikkergroene keukenmuur: \u2018We doen van alles om het leuk te houden. Zo hebben we een tijd op alfabet gekookt: Algerijns; Bulgaars; Chinees en dan helemaal door tot Z.\u2019 Jo: \u2018Ja, de X was wel even lastig.\u2019 Hilka: \u2018Of we pakten een boek uit de boekenkast en kozen daar dan blind een woord uit, waar we dan een thema aan hingen.\u2019 Saskia: \u2018Het geheim is denk ik: gewoon niet afzeggen. Gewoon blijven komen.\u2019", "De borden zien er weliswaar verschillend uit, maar al met al is het gerecht bij iedereen goed gelukt. Beeld Els Zweerink", "De balletjes zijn gerold en gebakken, het sausje staat te pruttelen, vijf grillpannen staan in vijf Amsterdamse huizen te walmen en de pubers van Saskia beginnen te morren dat het allemaal veel te lang duurt. Jaap: \u2018Moet ik die radijzen gewoon in hun geheel in de pan gooien?\u2019 Hilka: \u2018V\u00edjf eetlepels sriracha voor de saus. Is dat niet wat veel?\u2019", "Amit: \u2018Ik denk dat een andere reden dat we bij elkaar blijven komen is, dat het altijd heel positieve bijeenkomsten zijn. Ook als het even niet goed met iemand gaat \u2013 Jaap is gescheiden, ikzelf had laatst een vervelend incident op mijn werk \u2013 dan wordt het wel benoemd, maar het is niet iets waar het de hele avond over gaat. Jaap: \u2018We praten veel over politiek, maar ook daar zijn we het in grote lijnen wel over eens, dus echt grote discussies zijn er nooit.\u2019 Saskia: \u2018En het kost niet zoveel energie omdat je elkaar al zo lang kent.\u2019", "Als iedereen uiteindelijk een bordje voor zich heeft, blijkt dat die er weliswaar heel verschillend uitzien, maar toch allemaal behoorlijk goed zijn gelukt, hoewel de pubers een beetje morren over de pittigheid van de ballen. Ondertussen wordt het nagerecht in de oven geschoven. Saskia: \u2018Nu weet ik nog steeds niet waarom het nou per se een h\u00f3\u00faten kom moest zijn.\u2019 Jaap: \u2018Nou, eet smakelijk maar weer!\u2019", "De pubers van Saskia vinden dat het allemaal veel te lang duurt. Beeld Els Zweerink", "Vuistregels voor een geslaagd zoom-etentje 1. Het is verleidelijk om een enorme groep mensen uit te nodigen als u toch niet hoeft af te wassen, maar de ervaring leert dat een grote Zoomgroep voor chaotische, ongemakkelijke gesprekken zorgt waar iedereen met een bankschroef op het hoofd uitkomt, of waarin sommige mensen heel veel en sommige mensen nooit aan het woord komen. Zes personen is het maximum om het gezellig te houden. 2. Hoewel het in het begin misschien wat onwennig voelt, is het een goede optie om samen, ieder voor zich, hetzelfde gerecht te koken \u2013 een collectieve activiteit maakt een zoomgesprek direct minder statisch. Laat de beste kok de voorbereiding en instructies op zich nemen, zorg voor heldere ingredi\u00ebntenlijsten, laat mensen vooraf alles klaarzetten en kies gerechten die niet te moeilijk zijn. 3. Een andere optie is om gelijktijdig eten te laten bezorgen of af te halen, bijvoorbeeld bij uw favoriete restaurant \u2013 daar helpt u hen \u00f3\u00f3k weer een handje mee. Afhalen heeft hierbij vaak de voorkeur, omdat restaurants woekermarges moeten afstaan aan bezorgbedrijven. 4. Maak het gezellig, trek iets leuks aan, schenk een glas wijn in en zet een kaars op tafel. Het is natuurlijk niet hetzelfde, maar we doen het er maar mee."], "authors": ["Hiske Versprille"], "keywords": ["maaltijden", "van", "het", "op", "maar", "met", "gaat", "duizend", "verder", "kookgroep", "een", "en", "dat", "te", "door", "\u00e1ltijd", "voor"], "pubDate": "2020-11-05T15:00:00+01:00", "publicationId": "1a359314-37ee-33a8-8de7-301d3eb2ed28"}