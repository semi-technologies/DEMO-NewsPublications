{"id": "89e997e5-6b3f-34b1-a52d-9c95cd2792ea", "title": "Vergeten Groningse roman 'De herinnerde soldaat' van Anjet Daanje alsnog veel verkocht", "url": "https://www.dvhn.nl/cultuur/Vergeten-roman-alsnog-veel-verkocht-26271962.html", "summary": "Welbeschouwd is het niet uitzonderlijk dat in Nederland tienduizend exemplaren van een boek worden verkocht.\n,,Ik dacht dat het helemaal niks zou worden met dit boek, maar het is anders gelopen\u201d, vertelt ze.\nDaarna volgde meer media-aandacht, NRC Handelsblad stak het boek nog twee keer in de lucht.\nEr wordt gesproken over vertalingen in het Frans, het Engels en het Duits, vertelt Scheepstra.\nDie zullen niet in het voordeel uitvallen van het nieuwe boek, vrees ik.", "paragraphs": ["Ruim een jaar geleden verscheen de roman De herinnerde soldaat van Anjet Daanje. Deze week werd het tienduizendste exemplaar verkocht.", ",,We weten niet waar en aan wie, maar het is ongetwijfeld gebeurd\u201d, zegt uitgever Anton Scheepstra die zich baseert op het aantal bestellingen door boekhandels. Om bij het moment stil te staan, overhandigde hij woensdag in boekhandel Godert Walter in Groningen een bos bloemen met felicitaties aan zijn succesauteur.", "Welbeschouwd is het niet uitzonderlijk dat in Nederland tienduizend exemplaren van een boek worden verkocht. Maar in geval van De herinnerde soldaat ligt het anders. Dat heeft te maken met vorm en de inhoud van het boek: Daanje vertelt in een lange stroom woorden, meer dan vijfhonderd pagina\u2019s achtereen, over een man zonder identiteit, een Vlaamse soldaat die zonder herinneringen uit de Eerste Wereldoorlog komt.", "Niet opgemerkt", "Het bijzondere zit er ook in dat de roman aanvankelijk niet werd opgemerkt: geen recensies, geen interviews, geen reuring. Toen deze krant drie weken na verschijning een avond met Daanje en haar boek bijwoonde, kwamen er nog geen tien mensen opdraven, inclusief schrijver, uitgever, interviewer, fotograaf en verslaggever.", "Een jaar later kijkt Daanje vol verbazing terug. ,,Ik dacht dat het helemaal niks zou worden met dit boek, maar het is anders gelopen\u201d, vertelt ze. ,,Ik word zelfs herkend op straat. Mensen spreken mij aan en zijn oprecht heel enthousiast. Ze vertellen dat ze na lezing nog lang met het boek bezig zijn geweest. Heel leuk allemaal. Maar vooral verbazingwekkend.\u201d", "Longlist Libris Literatuurprijs", "De herinnerde soldaat leefde op toen de roman begin februari een plek kreeg op de longlist van de Libris Literatuurprijs. Diezelfde maand volgde een plek op de shortlist voor het beste Groninger Boek. Toen begin april een jubelende recensie in NRC Handelsblad verscheen, begonnen bij uitgeverij Passage de bestellingen op gang te komen. De shortlist van de Libris werd niet gehaald, wel werd De soldaat uitgeroepen tot beste Groninger Boek.", "Daarna volgde meer media-aandacht, NRC Handelsblad stak het boek nog twee keer in de lucht. Inmiddels zijn zes drukken verschenen. Er wordt gesproken over vertalingen in het Frans, het Engels en het Duits, vertelt Scheepstra. Zijn uitgeverij is gepolst of er een film- en theaterversie gemaakt kan worden. Vorige week werd de roman zeer positief besproken in de Vlaamse krant De Standaard .", "\u2018Zo zou het eigenlijk niet moeten\u2019", ",,Je hebt het als schrijver niet in de hand\u201d, oordeelt Daanje. ,,Een persoon lijkt bepalend geweest: degene die de jury zover kreeg het boek een plek te bezorgen op de longlist van de Librisprijs. Ik heb veel geluk gehad. Dat zou eigenlijk niet moeten. Eigenlijk moet een goed boek zijn weg op normale manier naar de lezer weten te vinden. Nu lijkt het toeval te zijn geweest. Het gebeurt of het gebeurt niet.\u201d", "Daanje werkt op dit moment aan een nieuwe roman, haar tiende. Dat gaat gepaard met enige druk, vertelt ze. ,, De herinnerde soldaat is zo de hemel in geprezen dat er straks vergelijkingen worden getrokken. Die zullen niet in het voordeel uitvallen van het nieuwe boek, vrees ik. Het schrijven is moeilijker geworden. Tegelijkertijd, als ik terugkijk op wat ik hiervoor heb geschreven, zijn mijn boeken steeds beter geworden.\u201d"], "authors": ["Joep Van Ruiten"], "keywords": ["vergeten", "anjet", "boek", "van", "roman", "het", "op", "soldaat", "zijn", "groningse", "daanje", "verkocht", "een", "niet", "herinnerde", "dat", "veel", "en", "te"], "pubDate": null, "publicationId": "bb59becc-5bf6-3c6d-8cdd-d41716890d16"}