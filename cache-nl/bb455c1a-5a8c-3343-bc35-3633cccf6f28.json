{"id": "bb455c1a-5a8c-3343-bc35-3633cccf6f28", "title": "Wie is de Britse waarnemende premier Dominic Raab?", "url": "https://nu.nl/dvn/6043267/wie-is-de-britse-waarnemende-premier-dominic-raab.html", "summary": "De Britse minister van Buitenlandse Zaken Dominic Raab neemt de taken van premier Boris Johnson waar, nu die met ernstige klachten door het coronavirus in het ziekenhuis ligt.\nRaab zal \"waar nodig\" de taken van de premier waarnemen, liet de Britse regering in een verklaring weten.\nDe vervanging van Johnson moet soepel verlopen en ervoor zorgen dat het kabinet goed blijft functioneren, zeggen deskundigen.\nDie werd premier en gaf Raab een van de felbegeerde portefeuilles in het Britse kabinet: Buitenlandse Zaken.\nJohnson vertrouwt Raab meer dan GoveRaab was niet de enige mogelijke vervanger van Johnson.", "paragraphs": ["De Britse minister van Buitenlandse Zaken Dominic Raab neemt de taken van premier Boris Johnson waar, nu die met ernstige klachten door het coronavirus in het ziekenhuis ligt. Wie is Raab?", "Raab zal \"waar nodig\" de taken van de premier waarnemen, liet de Britse regering in een verklaring weten.", "De vervanging van Johnson moet soepel verlopen en ervoor zorgen dat het kabinet goed blijft functioneren, zeggen deskundigen. Naar verwachting zal Raab de huidige koers van dat kabinet niet noemenswaardig wijzigen. Hij is bijvoorbeeld niet bevoegd om ministers aan te stellen of te ontslaan.", "Het is nog onduidelijk wat er moet gebeuren als Johnson langer dan een paar dagen uit de running is. De ongeschreven Britse grondwet en kabinetsregels bevatten geen duidelijke aanwijzingen op dat vlak.", "Raab staat vooral bekend als 'Brexiteer'", "De 46-jarige Raab begon zijn loopbaan als advocaat. Hij werkte onder meer bij het Britse ministerie van Buitenlandse Zaken, als hoofd van een team dat zich bezighield met het afleveren van oorlogscriminelen aan het Internationaal Strafhof in Den Haag.", "Hij werd in 2010 als Conservatief verkozen tot lid van het Lagerhuis en sloot zich aan bij de eurosceptici op de rechtervleugel van de partij, onder wie Boris Johnson. Premier David Cameron zag Raab, die binnen de partij als een jong talent gold, als mogelijke brug naar de eurosceptische factie en stelde hem aan als vicestaatssecretaris van Justitie.", "Raab voerde in aanloop naar het Brexit-referendum van 2016 actief campagne voor de politieke beweging Vote Leave.", "Opstappen om Brexit-deal van May", "Onder Camerons opvolger Theresa May kwam hij voor het eerst in een kabinet terecht. Als staatssecretaris voor de Brexit onderhandelde hij over de uittredingsovereenkomst met de EU, die bekend zou komen te staan als 'Mays deal'. Vier maanden later diende Raab zijn ontslag in, omdat de overeenkomst volgens hem \"fatale fouten\" bevatte.", "Zijn vertrek versterkte Raabs imago als een door principes gedreven Brexit-havik. Hij stelt onder meer dat het VK de 'echtscheidingsbetaling' van zo'n 44 miljard euro aan de EU niet hoeft te voldoen.", "Na het vertrek van May deed Raab een poging haar op te volgen als leider van de Conservatieve Partij, maar hij strandde in een vroeg stadium en zegde Johnson zijn steun toe. Die werd premier en gaf Raab een van de felbegeerde portefeuilles in het Britse kabinet: Buitenlandse Zaken.", "Johnson vertrouwt Raab meer dan Gove", "Raab was niet de enige mogelijke vervanger van Johnson. Het Conservatieve zwaargewicht Michael Gove, die vorig jaar tijdens de leiderschapsverkiezing als derde eindigde, was als minister van Algemene Zaken ook een voor de hand liggende keus.", "De premier vertrouwt hem echter minder dan Raab. Gove heeft Johnsons poging om Cameron in 2016 op te volgen namelijk gesaboteerd. Dat verraad is vergeven, maar niet vergeten, zeggen bronnen rond 10 Downing Street tegen Britse media."], "authors": ["Door"], "keywords": ["raab", "van", "als", "premier", "het", "hij", "wie", "een", "johnson", "te", "en", "dat", "waarnemende", "dominic", "britse"], "pubDate": null, "publicationId": "4d7a0f80-7953-388c-9af8-e7a437b5632e"}