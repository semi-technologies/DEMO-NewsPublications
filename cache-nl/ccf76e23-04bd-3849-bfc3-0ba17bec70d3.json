{"id": "ccf76e23-04bd-3849-bfc3-0ba17bec70d3", "title": "Op weg naar Engeland en geen papieren? In Vlaardingen kun je terecht op de brexitparkeerplaats", "url": "https://trouw.nl/economie/op-weg-naar-engeland-en-geen-papieren-in-vlaardingen-kun-je-terecht-op-de-brexitparkeerplaats~b21cedf4/", "summary": "Naar die plek worden chauffeurs verwezen die de ferry naar Engeland op willen maar hun papierwerk niet in orde hebben.\nOf naar een van de andere speciale opvang-parkeerplaatsen.\nAan die verplichtingen moeten bedrijven die naar het Verenigd Koninkrijk exporteren gaan voldoen.\nDat die vrachtwagens na 24 uur rechtsomkeert moeten maken als ze hun zaken niet op orde hebben, vindt Dijk niet meer dan normaal.\nNu geldt hetzelfde voor de ferry die op het punt staat om naar Felixstowe te vertrekken.", "paragraphs": ["Het is druk bij de terminal van ferrymaatschappij DFDS in Vlaardingen. Vrachtwagens rijden af en aan. Straks vertrekt er een ferry naar Felixstowe, een andere ferry is net in Vlaardingen aangemeerd. Langzaam rijden de Dafs, Mans, Renaults, Iveco\u2019s en Scania\u2019s de terminal af, Nederland binnen.", "Chauffeurs krijgen een folder uitgereikt door douanepersoneel: \u2018Get ready for Brexit\u2019, staat erop. Erin staat wat bedrijven moeten doen als ze na de Brexit naar Engeland willen exporteren: in het Nederlands, Engels, Duits, Pools, Bulgaars, Litouws, Roemeens en Turks. Op de vrachtwagens staan vaak namen van Nederlandse bedrijven, maar op veel nummerborden staat PL, BG, LT of RO.", "Het terrein nabij de terminal van DFDS zal in de eerste zes weken van 2021 dienen als een opvangplek. Naar die plek worden chauffeurs verwezen die de ferry naar Engeland op willen maar hun papierwerk niet in orde hebben. Ze krijgen dan 24 uur de tijd om dat papierwerk alsnog te (laten) regelen. Lukt dat, dan mogen ze alsnog een ferry naar Engeland op. Lukt dat niet, dan moeten ze met hun lading terug naar waar ze vandaan kwamen. Ook als die lading bederfelijk is. Er zijn trouwens in het Rotterdamse havengebied nog een paar plekken waar chauffeurs die hun papierwerk niet op orde hebben naartoe kunnen worden gedirigeerd.", "Een enorme opslagloods", "De terminal van DFDS, een van de vijf ferryterminals in het Rotterdamse, mag dan pas recent aan dat rijtje opvang-parkeerplaatsen zijn toegevoegd, toch is de rondleiding die het Rotterdamse havenbedrijf er organiseert een Aha-Erlebnis. Want anderhalf jaar geleden, op 26 maart 2019, organiseerde het havenbedrijf net zo\u2019n trip. Ook die ging langs een van de parkeerplaatsen voor vrachtwagens-zonder-deugdelijke-papieren. Die ging langs een enorme opslagloods van de firma Neele-Vat die bomvol spullen zat voor Engeland: bomvol omdat veel bedrijven dachten dat de brexit op 12 april of 22 mei een feit zou zijn en zij nog snel waren naar Engeland wilden verschepen.", "Mark Dijk, manager external affairs van het havenbedrijf, was er toen ook en zei toen eigenlijk hetzelfde als wat hij anderhalf jaar later op de DGBS-parkeerplaats zegt: dat het havenbedrijf en de Nederlandse douane klaar zijn voor de brexit. Dat hij betwijfelt of dat aan de andere kant van de Noordzee ook zo is. Dat hij na 1 januari niet veel problemen verwacht, maar ook denkt dat er chauffeurs zijn die met hun vrachtwagens naar het parkeerterrein zullen worden gedirigeerd. Of naar een van de andere speciale opvang-parkeerplaatsen.", "Lastig onderwerp", "Want nog altijd zijn er bedrijven die hun brexit-zaken niet op orde hebben. Die geen eori-nummer hebben, nodig voor wie wil exporteren naar landen buiten de EU. Die geen contact hebben gezocht met Portbase, de onderneming die onder meer registreert welke goederen er de grens over gaan en waar die naartoe gaan. Die geen software hebben om met de douane te communiceren. Of die die software nog niet hebben uitgeprobeerd.", "Natuurlijk, ook Dijk weet dat de brexit voor bedrijven een lastig onderwerp is - vooral voor de bedrijven die alleen naar EU-landen exporteren en al die rompslomp niet gewend zijn. Dat er, ook nu nog, veel onduidelijk is. Over importheffingen bijvoorbeeld: komen ze en zo ja, hoe hoog zullen ze zijn? En over eisen die worden gesteld aan voedingsmiddelen die naar Engeland gaan.", "Maar toch, zegt Dijk: duidelijk is dat het Verenigd Koninkrijk de EU verlaat. Dat betekent dat er, importheffingen en eisen of niet, sowieso een aantal verplichtingen bij komen. Aan die verplichtingen moeten bedrijven die naar het Verenigd Koninkrijk exporteren gaan voldoen. Zo simpel is het.", "En gewaarschuwd zijn de bedrijven. Anderhalf jaar geleden waren ze dat al, nu helemaal. Ze zijn ge\u00efnformeerd door hun branche-organisaties. Of door de douane zelf. Of door allebei. Je hoort het Dijk bijna denken: wie zijn zaken nu nog niet geregeld heeft, heeft onder een steen geleefd of is wel heel lui of afwachtend. De meest vervoerders en expediteurs hebben hun zaken wel op orde, denkt hij. Maar sommige opdrachtgevers, producenten van goederen, nog altijd niet.", "Rechtsomkeert", "Hij verwacht dat de meeste van die bedrijven de komende weken alsnog aan hun verplichtingen zullen voldoen. De in totaal 700 opvang-parkeerplaatsen zullen na 1 januari niet allemaal worden gebruikt, denkt hij. Maar een deel wel. Zo\u2019n 200 alleen al omdat ze, of hun lading, nog niet bij Portbase, zijn aangemeld. Dat die vrachtwagens na 24 uur rechtsomkeert moeten maken als ze hun zaken niet op orde hebben, vindt Dijk niet meer dan normaal. Ze zijn tenslotte genoeg gewaarschuwd.", "Tja, de brexit. Op 1 januari is het zo ver, en nu dan echt. Toch is er nog een overeenkomst met anderhalf jaar geleden. Toen was de opslagplaats van Neele-Vat tjokvol. Nu geldt hetzelfde voor de ferry die op het punt staat om naar Felixstowe te vertrekken. \u201cHet is al een paar weken heel druk\u201d, zegt terminalmanager Richard van Kleef van DFDS. \u201cBedrijven willen voor 1 januari nog goederen in Engeland hebben. Van grote transformatoren tot cola. Van alles.\u201d", "Lees ook:", "De Britten hebben nog een vier weken voor een brexitakkoord; een no-deal-chaos dreigt", "\u2018We zijn dicht bij de grens van wat voor ons nog aanvaardbaar is\u2019, aldus een EU-diplomaat.", "Extra parkeerplaatsen en personeel: de Rotterdamse haven lijkt (bijna) klaar voor de brexit", "", "De Nederlandse instanties die in en rond de Rotterdamse haven betrokken zijn bij, of toezien op de import en export vangoederen zeggen er grotendeels klaar voor te zijn."], "authors": ["Koos Schwartz"], "keywords": ["terecht", "geen", "van", "het", "op", "naar", "die", "zijn", "papieren", "vlaardingen", "je", "een", "dat", "en", "niet", "kun", "engeland", "weg"], "pubDate": "2020-12-04T09:37:00+01:00", "publicationId": "b66cd8e4-4294-3571-bcd7-e490527f1a48"}