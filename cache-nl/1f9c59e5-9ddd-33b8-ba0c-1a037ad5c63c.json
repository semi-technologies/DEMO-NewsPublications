{"id": "1f9c59e5-9ddd-33b8-ba0c-1a037ad5c63c", "title": "Hotels in Drenthe en Groningen met kerst zo goed als volgeboekt (want zo kan je t\u00f3ch in een restaurant eten)", "url": "https://www.dvhn.nl/groningen/Staycation-om-met-de-kerst-uit-eten-te-kunnen-populair-26278505.html", "summary": "Bij een overnachting in een hotel mag de gast namelijk wel gewoon aanschuiven in het restaurant.\nHotelovernachting met ontbijt en dinerBij Hotel Wesseling in Dwingeloo kunnen mensen een speciaal kerstarrangement boeken; een hotelovernachting met ontbijt en een vijfgangen diner.\nOf mensen met het boeken van het kerstuitje de persconferentie van afgelopen dinsdag hebben afgewacht, waarin het kabinet meer duidelijkheid gaf over kerst, is moeilijk te zeggen.\nOm de kerstdrukte aan te kunnen is Michelin-ster restaurant en hotel De Loohoeve in Schoonloo op 23 en 24 december gesloten.\n\u201eHet was moeilijk om met corona de bezetting rond te krijgen\u201d, zegt een medewerker van het hotel.", "paragraphs": ["De deuren van restaurants blijven tijdens de feestdagen gesloten. Maar de stoelen aan de kerstdis in de noordelijke hotels zitten nagenoeg vol.", "Het is een soort maas in de coronaregels. Gebruikt door mensen die zelf liever niet uren in de keuken staan, of een traiteur thuis ongezellig vinden. Bij een overnachting in een hotel mag de gast namelijk wel gewoon aanschuiven in het restaurant. En daar wordt veelvuldig gebruik van gemaakt. Het gros van de noordelijke hotels zit met de kerstdagen nagenoeg vol.", "Hotelovernachting met ontbijt en diner", "Bij Hotel Wesseling in Dwingeloo kunnen mensen een speciaal kerstarrangement boeken; een hotelovernachting met ontbijt en een vijfgangen diner. Die zijn populair, zegt Rita Visser van het hotel in Dwingeloo. \u201eJe merkt toch dat mensen weer eens culinair verwend willen worden\u201d.", "Of mensen met het boeken van het kerstuitje de persconferentie van afgelopen dinsdag hebben afgewacht, waarin het kabinet meer duidelijkheid gaf over kerst, is moeilijk te zeggen. Visser: \u201eDe boekingen liepen al wel binnen. Dinsdag was het even rustig. Daarna kwamen ze weer binnen.\u201d Andere noordelijke hotels merken hetzelfde.", "Om de kerstdrukte aan te kunnen is Michelin-ster restaurant en hotel De Loohoeve in Schoonloo op 23 en 24 december gesloten. Op die dagen worden de culinaire kerstpakketten bezorgd, en de voorbereidingen voor de kerstdagen getroffen. \u201eWe zitten al bijna vol\u201d, zegt een medewerker van het restaurant. \u201eDe meeste mensen maken er wel echt een tripje van. Om er even uit tussen uit te kunnen\u201d.", "Veel hotelgasten uit de eigen regio", "Hotelgasten zijn in de regel mensen die geen slaapplek in de buurt hebben. Nu komen er plots ook veel gasten uit de regio zelf, zegt een medewerker van het Schimmelpenninck Huys in Groningen. ,,We hebben zelfs gasten van twee deuren verderop. Die willen er gewoon even uit. Het is \u00e9\u00e9n van de weinige uitjes dat nog kan.\u2019\u2019 Ook andere hotels zien in de huidige periode vaker gasten uit de buurt.", "Toch profiteren niet alle hotels van de populaire staycation . Hotel het Wapen van Leiden in Appingedam is tijdens de feestdagen gesloten. \u201eHet was moeilijk om met corona de bezetting rond te krijgen\u201d, zegt een medewerker van het hotel. \u201eOns hotel zit vooral vol met mensen die werken in Eemshaven. Die zijn er tijdens de feestdagen niet\u201d."], "authors": ["Arjan Rienks"], "keywords": ["t\u00f3ch", "je", "hotel", "van", "kan", "zo", "een", "groningen", "uit", "volgeboekt", "het", "kerst", "hotels", "restaurant", "die", "en", "met", "mensen"], "pubDate": null, "publicationId": "bb59becc-5bf6-3c6d-8cdd-d41716890d16"}