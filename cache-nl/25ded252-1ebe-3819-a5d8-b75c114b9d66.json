{"id": "25ded252-1ebe-3819-a5d8-b75c114b9d66", "title": "Opgefrist AC Milan is met Ibrahimovic op jacht", "url": "https://www.parool.nl/sport/opgefrist-ac-milan-is-met-ibrahimovic-op-jacht~bfeb6835/", "summary": "Sinds de invoering van het driepuntensysteem pakte AC Milan, nog altijd ongeslagen, niet eerder 37 punten na vijftien wedstrijden.\nAC Milan is een team vol jong talent, met in de spits Zlatan Ibrahimovic, die op zijn 39ste met alle voetbalwetten spot en doodleuk topscorer van de Milanezen is.\nEn Gianluigi Donnarumma is op zijn 21ste al bezig aan zijn zesde seizoen als keeper van Milan.\nIn de huidige opzet van AC Milan, met clubheld Paolo Maldini als technisch directeur, zijn de scouting en opleiding belangrijker dan ooit.\nEn dan helpt het natuurlijk ook als je spits van 39 jaar aan zijn tweede, zo niet derde jeugd bezig is, in de jacht op de eerste landstitel van AC Milan in tien jaar.", "paragraphs": ["Als Ibrahimovic speelt, scoort hij als vanouds. Beeld REUTERS", "Een blik op de ranglijst in de Serie A doet denken aan vervlogen tijden, toen spelers als Paolo Maldini in Itali\u00eb de dienst uitmaakten. Sinds de glorietijd van het eind van de jaren tachtig en het begin van de jaren negentig was AC Milan niet meer dan een middenmoter, maar inmiddels staat de ploeg weer aan kop, met tien punten voorsprong op Juventus dat woensdagavond op bezoek komt in San Siro. Sinds de invoering van het driepuntensysteem pakte AC Milan, nog altijd ongeslagen, niet eerder 37 punten na vijftien wedstrijden.", "Ligt dat aan geldschieters? Een handvol miljoenenaankopen? Integendeel. AC Milan is een team vol jong talent, met in de spits Zlatan Ibrahimovic, die op zijn 39ste met alle voetbalwetten spot en doodleuk topscorer van de Milanezen is. De Zweed is weliswaar al enkele weken geblesseerd en mist ook de topper tegen Juventus, maar zijn afwezigheid was voor het team geen aanleiding om te verslappen.", "Grote talenten", "De andere blikvangers in de Milanese selectie zijn juist jong. De selectie is gemiddeld 25 jaar, de leeftijd van aanvoerder Alessio Romagnoli. En Gianluigi Donnarumma is op zijn 21ste al bezig aan zijn zesde seizoen als keeper van Milan. En dan heb je nog spelers als Theo Hern\u00e1ndez (23), Franck Kessi\u00e9 (24) en Isma\u00ebl Bennacer (23), gevolgd door grote talenten als Alexis Saelemaekers (21), Sandro Tonali (20) en Rafael Le\u00e3o (21).", "In de laatste AC Milanselectie die kampioen werd, seizoen 2010-2011, zaten Clarence Seedorf, Mark van Bommel en Urby Emanuelson. De Milanese hoop op nieuw eremetaal, na jaren van relatieve anonimiteit, is springlevend. Mocht dat lukken, dan doemt al snel de vraag op: is dit succes houdbaar? AC Milan is de laatste jaren een club gebleken waar te veel geld werd uitgegeven; de club leek vaker van trainers en directie te wisselen dan oud-premier Silvio Berlusconi van bedpartners.", "Bijna ontslagen", "Na financi\u00eble perikelen met Chinese investeerders, een tik op de vingers van de Uefa en een nieuwe start met een Amerikaanse hedgefonds, gaat het nu opeens goed \u2013 al was de huidige trainer Stefano Pioli al bijna ontslagen. Tot hij toch mocht blijven na een goede reeks. Die werd begin dit jaar ingezet, niet toevallig ongeveer tegelijk met de komst van Ibrahimovic.", "In de huidige opzet van AC Milan, met clubheld Paolo Maldini als technisch directeur, zijn de scouting en opleiding belangrijker dan ooit. Dat loont vooralsnog, getuige de vele punten met de relatief jonge selectie. En dan helpt het natuurlijk ook als je spits van 39 jaar aan zijn tweede, zo niet derde jeugd bezig is, in de jacht op de eerste landstitel van AC Milan in tien jaar."], "authors": ["Tim Reedijk"], "keywords": ["zijn", "van", "jacht", "en", "met", "een", "ac", "op", "als", "het", "ibrahimovic", "milan", "opgefrist"], "pubDate": "2021-01-06T10:32:03Z", "publicationId": "a3002aeb-6d5a-3894-adcb-0212effbc567"}