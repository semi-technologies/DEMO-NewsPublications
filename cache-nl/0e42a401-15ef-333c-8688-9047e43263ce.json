{"id": "0e42a401-15ef-333c-8688-9047e43263ce", "title": "Waarom AZ meteen klaar is met trainer Arne Slot", "url": "https://www.parool.nl/sport/waarom-az-meteen-klaar-is-met-trainer-arne-slot~bf046809/", "summary": "Beeld ANPIn de ogen van AZ is de overstap van de hoofdtrainer naar Feyenoord er een die vergelijkbaar is met die van Ajax naar Feyenoord.\nDe juridische weg die AZ vervolgens bewandelde, was er een die dwars tegen de publieke opinie in ging.\nIn het licht van deze cultuur moet ook het ontslag van Slot worden gezien.\nNieuwe dimensieHet is voor alles een teken dat het AZ menens is in de concurrentiestrijd met de andere Nederlandse topclubs.\nHet geeft weer eens een nieuwe dimensie aan het zelfbewustzijn van AZ, de zelfbenoemde vierde topclub van Nederland.", "paragraphs": ["Arne Slot, deze week nog actief in de Europa Leaguewedstrijd tegen Napoli. Beeld ANP", "In de ogen van AZ is de overstap van de hoofdtrainer naar Feyenoord er een die vergelijkbaar is met die van Ajax naar Feyenoord. Want AZ stelt zich al langer op het standpunt dat er in Nederland niet meer van een top drie, maar van een top vier gesproken moet worden, m\u00e9t de Alkmaarders erbij dus. Je stapt niet zomaar over naar een concurrent.", "Dagelijks gaat het bij AZ - waar de lijnen kort zijn - over interessante transferopties en de beste manieren om spelers beter te maken. Het zijn bedrijfsgeheimen waarmee AZ de afgelopen jaren de stap naar de top heeft gemaakt en waarbij de beleidsbepalers de nieuwe hoofdtrainer van Feyenoord niet meer konden vertrouwen.", "Braaf imago", "Allergisch zijn ze in Alkmaar de laatste jaren geworden voor de interesse van met name Ajax in de jeugdspelers die er op het trainingscomplex in Wijdewormer rondlopen. Net zoals ze scherp reageren als er weer eens een eerste-elftalspeler direct aan Ajax wordt gelinkt. Liever verkoopt technisch directeur Max Huiberts de kroonjuwelen voor vaak ook meer geld aan een buitenlandse club, zodat ze niet meer t\u00e9gen AZ komen te spelen", "AZ was ook jarenlang de club met het brave imago. De club ook waar het nooit echt crisis is en waar de kleine achterban zich zelden tot nooit roert. Maar het liet afgelopen zomer wel z\u2019n tanden zien toen de KNVB besloot dat niet AZ maar Ajax de Champions League in mocht na de door corona afgebroken eredivisie. Beide hadden evenveel punten maar Ajax een beter doelsaldo, AZ had Ajax twee keer verslagen. De juridische weg die AZ vervolgens bewandelde, was er een die dwars tegen de publieke opinie in ging.", "In het licht van deze cultuur moet ook het ontslag van Slot worden gezien. AZ zet de hoofdtrainer op straat die het heeft gewaagd om te onderhandelen met Feyenoord, juist de club die ze in Alkmaar de laatste jaren in zoveel opzichten voorbij zijn gestreefd. De club ook waarvan algemeen directeur Robert Eenhoorn al twee keer een lokroep heeft weerstaan.", "Nieuwe dimensie", "Het is voor alles een teken dat het AZ menens is in de concurrentiestrijd met de andere Nederlandse topclubs. Het ontslag van Slot heeft dan ook vooral een sterke symbolische betekenis. AZ speelt donderdag zijn laatste groepswedstrijd in de Europa League tegen Rijeka, waar de miljoenen van Europese overwintering op het spel staan. En in de competitie treft het in januari Ajax, Feyenoord en PSV, duels waarin AZ de opgelopen achterstand wil goedmaken.", "Al die sportieve en financi\u00eble belangen schoof AZ rigoureus aan de kant, nu blijkt dat de hoofdtrainer nadrukkelijk flirt met een directe concurrent. Voor wie beseft hoe ze in Alkmaar tegenwoordig naar zichzelf kijken, komt het ontslag van Slot dan ook bepaald niet als een verrassing. Het geeft weer eens een nieuwe dimensie aan het zelfbewustzijn van AZ, de zelfbenoemde vierde topclub van Nederland."], "authors": ["Nik Kok"], "keywords": ["van", "waarom", "klaar", "ajax", "het", "met", "trainer", "die", "een", "slot", "ook", "niet", "en", "az", "arne", "meteen"], "pubDate": "2020-12-05T13:42:00+01:00", "publicationId": "a3002aeb-6d5a-3894-adcb-0212effbc567"}