{"id": "9da37fc4-acd7-3ef4-87c1-7af8bcc74a2f", "title": "9 x de beste tips voor het weekend in Amsterdam", "url": "https://www.parool.nl/ps/9-x-de-beste-tips-voor-het-weekend-in-amsterdam~bc7da901/", "summary": "Zo leer je alles over het Jongensweeshuis, het stadhuis en het Muziektheater en de visverkoopster Rachel Moffie, over wie het verhaal gaat dat ze haar vis met een rietje opblies om hem verser te laten lijken.\nGratisBeeld -Met de creatieve wereldse activiteiten voor thuis van het Tropenmuseum, kunnen kinderen online kennismaken met andere culturen.\nMaandelijks voegt het museum er een activiteit aan toe.\nT/m 7 maart, Paradiso, gratisBeeld Mart\u00edn La RocheVanavond begint de vierde editie \u2013 dit jaar online \u2013 van het vierdaagse Nederlands Silent Film Festival.\nT/m zondag, \u20ac15Beeld -Evan Bogerd, de cantor-organist van de Westerkerk en dirigent van het kerkkoor, verzorgt zaterdag een nieuwjaarsconcert op het in 1686 gebouwde Duyschotorgel.", "paragraphs": ["Met de Open Lucht Expositie vraagt de gemeente Amsterdam aandacht voor schone lucht in de stad. Zo hebben zes luchtmeetnethuisjes een make-over gekregen, waar nu beelden van fotograaf Alex Kemman hangen. Ook is er een wandelroute, die je langs 24 objecten en plekken leidt die invloed hebben op de kwaliteit van de lucht: van metrotunnels in de Weesperstraat tot het Singel en de Hortus.", "Gratis", "Beeld -", "Verhaalvontuur is een interactieve rondleiding en speurtocht, waarmee kinderen spelenderwijs leren over de stad. Terwijl een verteller uitlegt waar de uitdrukking \u2018rijke stinkerd\u2019 vandaan komt, voeren de kinderen \u2013 vanaf vier jaar \u2013 opdrachten uit. Zo moeten ze de verschillende gevels van Amsterdamse huizen spotten. Tegelijkertijd loopt er een boef rond, die de antwoorden van de verteller wil stelen, om eerder dan de kinderen op het eindpunt te komen.", "Vanaf \u20ac17,50 per speurtocht", "Beeld -", "De tentoonstelling over het Waterlooplein in het Joods Historisch Museum kun je niet bezoeken, maar de buurt kun je wel ontdekken. Het museum maakte een routekaart waarmee je langs historische plekken in de vroegere Jodenbuurt wandelt. Na het scannen van de QR-code vertelt een gids in video\u2019s verhalen over de plekken. Zo leer je alles over het Jongensweeshuis, het stadhuis en het Muziektheater en de visverkoopster Rachel Moffie, over wie het verhaal gaat dat ze haar vis met een rietje opblies om hem verser te laten lijken.", "Gratis", "Beeld -", "Met de creatieve wereldse activiteiten voor thuis van het Tropenmuseum, kunnen kinderen online kennismaken met andere culturen. Zo leer je aan de hand van hand-outs en video\u2019s hoe je een Mexicaanse nieuwjaarspi\u00f1ata knutselt of Noord-Amerikaanse spellen speelt. Maandelijks voegt het museum er een activiteit aan toe. Deze maand is dat de zelfmaaksneeuwbol, waarmee je een mooie prijs \u2013 die nog een verrassing is \u2013 kunt winnen.", "Gratis", "Beeld -", "The Small Museum", "Een museum van zo\u2019n 50 bij 40 centimeter groot. Je vindt het aan de voorgevel van Paradiso in een mededelingenkastje, The Small Museum gedoopt. Tot en met 7 maart exposeert kunstenaar Mart\u00edn La Roche daarin elf geselecteerde kunstwerken uit zijn project Mus\u00e9e L\u00e9gitime, waarvoor hij andere kunstenaars vroeg kunst aan te leveren. Het zijn kleine werken die stuk voor stuk in een hoed passen en allemaal tegelijk in die hoed tentoongesteld worden. Ook bespreekt La Roche, samen met curator Rosa Cherim, in een podcast de kunstwerken en hun connectie met Paradiso.", "T/m 7 maart, Paradiso, gratis", "Beeld Mart\u00edn La Roche", "Vanavond begint de vierde editie \u2013 dit jaar online \u2013 van het vierdaagse Nederlands Silent Film Festival. Elke dag worden er silent films gestreamd met live muzikale begeleiding. Het festival trapt af met een Italiaanse silent-comedyavond, samengesteld en live ge\u00efntroduceerd door filmhistoricus David Robinson, met dertien korte films van voor de Eerste Wereldoorlog. Een daarvan is L\u2019acqua miracolosa uit 1914, een romantische komedie over een buitenechtelijke affaire.", "T/m zondag, \u20ac15", "Beeld -", "Evan Bogerd, de cantor-organist van de Westerkerk en dirigent van het kerkkoor, verzorgt zaterdag een nieuwjaarsconcert op het in 1686 gebouwde Duyschotorgel. Bogerd speelt het Preludium en Fuga in D-Dur van Bach, de Danse macabre van Saint-Sa\u00ebns en de eerste sonate van Guilmant, en hij improviseert op een bekend thema. Het concert wordt gelivestreamd.", "Zaterdag, 20.00-21.00 uur, gratis", "Beeld Jaap Koole", "Met Beeld en Geluid bij je thuis kom je terecht in een online audiovisueel archief, met oude programma\u2019s zoals Floris en Koefnoen. Ook vind je er beelden waarin je jezelf urenlang kunt verliezen, zoals merkwaardige nieuwsitems en historische tijdsbeelden. Kinderen kunnen door middel van down\u00adloadbare werkbladen aan de slag met het maken van hun eigen rap of meme.", "Gratis", "Beeld -", "Als onderdeel van ITALive wordt de voorstelling Kings of War zondag uitgevoerd. Hierin komen drie stukken van Shakespeare samen: Henry V, Henry VI en Richard III. Het stuk, waarin politiek leiderschap centraal staat, gaat over de vraag hoe leiders beslissingen nemen ten tijde van crises. Welke emoties be\u00efnvloeden hun keuzes? De rollen worden vertolkt door onder anderen Hans Kesting en Ramsey Nasr.", "Zondag, 16.00-21.45 uur incl. pauze, \u20ac12,50"], "authors": ["Anna Livia De Kort", "Bjarn Van Den Berg"], "keywords": ["beste", "kinderen", "er", "van", "tips", "amsterdam", "voor", "en", "een", "x", "met", "het", "weekend", "museum", "die", "je"], "pubDate": "2021-01-08T08:30:00Z", "publicationId": "a3002aeb-6d5a-3894-adcb-0212effbc567"}