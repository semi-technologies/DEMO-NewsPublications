{"id": "69f8c474-0f17-3521-a280-f8b73ffbf6c9", "title": "\u2018Open hiring\u2019 zet langdurig werklozen weer op het goede spoor: \u2018Eindelijk uit mijn isolement\u2019", "url": "https://www.parool.nl/amsterdam/open-hiring-zet-langdurig-werklozen-weer-op-het-goede-spoor-eindelijk-uit-mijn-isolement~bec10b4d/", "summary": "\u201cDeze groep heeft behoefte aan zekerheid, een dagritme en geld maar krijgt dit niet voor elkaar,\u201d zegt Hans Bosselaar, een van de onderzoekers.\n\u201cDat het werk zo afwisselend is, maakt het erg leuk.\n\u201cIk krijg vaak te horen dat ik het goed doe.\nBosselaar legt uit dat dat bijvoorbeeld bij ex-gedetineerden vaak een probleem is.\n\u201cMensen krijgen de kans om te laten zien wat ze kunnen en dat ze daar goed in zijn.", "paragraphs": ["Beeld Getty Images", "Het onderzoek van de VU is een initiatief van StartFoundation, een organisatie die bedrijven informeert over open hiring en werkgevers bijstaat die het willen doen. De organisatie wilde nou weleens weten of open hiring werkt en voor wie het welk effect heeft. De onderzoekers probeerden hierachter te komen door 20 open hiring-medewerkers te interviewen bij vijf verschillende bedrijven. Ze verzamelden hun verhalen en ontdekten zo drie groepen medewerkers.", "Gezin", "De eerst groep bestaat uit mensen die van een hele andere carri\u00e8re dromen, bijvoorbeeld in het bedrijfsleven, de sport of muziek, maar daar tot nu toe geen geluk in hebben gehad. \u201cDeze groep heeft behoefte aan zekerheid, een dagritme en geld maar krijgt dit niet voor elkaar,\u201d zegt Hans Bosselaar, een van de onderzoekers. Volgens Bosselaar sneuvelen deze mensen in een gewoon sollicitatieproces omdat ze geen duidelijk cv hebben. Door open hiring komen ze toch aan een baan en dat heeft effect. \u201cWe merkten dat het deze groep in rustiger vaarwater brengt.\u201d", "De tweede groep bestaat uit werknemers die hiervoor een hele lange tijd niet hebben gewerkt. \u201cDeze werknemers hebben bijvoorbeeld lang voor een zieke partner, ouder of het gezin gezorgd. Ze hebben hierdoor een grote afstand tot de arbeidsmarkt. Deze groep wil nu heel graag carri\u00e8re maken en open hiring biedt hen die mogelijkheid.\u201d", "Twijfelen", "Suzan van Vugt-Van Oort weet als geen ander hoe het voelt om toch nog een kans te krijgen. Met alleen een mavo-diploma op zak en een gat van 10 jaar op haar cv door de geboorte van haar kinderen, kon ze maar niet aan een baan komen. \u201cIk kreeg geen reactie terug op mijn sollicitaties of alleen een standaard antwoord. Er waren geen banen voor iemand zonder opleiding. Ik ging ontzettend aan mezelf twijfelen: was ik nergens goed genoeg voor?\u201d", "Toen las Van Vugt-Van Oort over het eerste bedrijf in Nederland dat aan open hiring deed, Mamaloes, en dacht: dat is iets voor mij. \u201cOp Facebook zag ik dat ook een bedrijf bij mij in de buurt aan open hiring deed. Toen ben ik erheen gegaan en heb ik me ingeschreven. Ik was de eerste op de lijst en mocht een week later meteen kennis komen maken. Een paar dagen daarna had ik mijn eerste werkdag.\u201d", "Nu zet ze als assemblagemedewerker bij logistiekbedrijf Chain Logistics onder meer stopcontacten in elkaar, plakt etiketten op lege parfumflesjes en maakt 12-packs van kratten bier. \u201cDat het werk zo afwisselend is, maakt het erg leuk. En ik vind het heel gezellig met mijn collega\u2019s.\u201d", "Vertrouwen", "Nu ze weer een baan heeft, is Van Vugt-Van Oort veel zelfverzekerder geworden. \u201cIk krijg vaak te horen dat ik het goed doe. Ik ben eindelijk uit mijn isolement en kan lekker bezig zijn.\u201d Inmiddels heeft Van Vugt-Van Oort een jaarcontract gekregen en wil ze niet meer weg. \u201cIedereen die hier via open hiring terecht is gekomen is enthousiast, wil heel graag werken en wil dat laten zien.\u201d", "Bosselaar vindt het mooi om te zien dat mensen zoals Van Vugt-Van Oort weer vertrouwen in zichzelf hebben gekregen. \u201cDoor open hiring krijgen ze ineens een kans en pakken die met beide handen aan. Ze werken hard en gaan met stappen vooruit. Het voelt voor hen als een tweede leven.\u201d", "Tranen", "Een laatste groep werknemers die het onderzoeksteam formuleerde, is er een met mensen die sociaal of psychisch erg kwetsbaar zijn. \u201cZe hebben wel werkervaring, maar die was vaak negatief. Ze hebben bijvoorbeeld veel uitzendwerk gedaan en hoorden er daardoor nooit echt bij, voelden zich een van de vele handjes. Deze groep denkt min over zichzelf en vindt het moeilijk om de eigen grenzen te bewaken. Sommige van deze werknemers lieten zich uitfoeteren door werkgevers.\u201d", "De respondenten deden soms in tranen hun verhaal bij de onderzoekers. Maar de dankbaarheid bij deze medewerkers was ook erg zichtbaar. \u201cEen mevrouw was zo blij met haar baan, ze werd eindelijk goed behandeld op haar werk. Na een late dienst werd ze zelfs door een collega, die zelf een vrije avond had, naar de bushalte gebracht zodat ze de laatste bus nog zou halen. Ze voelen zich ineens welkom en belangrijk.\u201d", "Voorbereid", "Bosselaar benadrukt dat collega\u2019s wel goed voorbereid moeten worden op de komst van een open hiring-kandidaat, anders leidt het tot frictie op de werkvloer. Want, denken veel collega\u2019s, iemand die zomaar binnen komt lopen: daar moet wel iets mis mee zijn. Bosselaar legt uit dat dat bijvoorbeeld bij ex-gedetineerden vaak een probleem is. \u201cCollega\u2019s zijn dan angstig, maar dat speelt vooral in de beginperiode. Daarna is het vaak geen probleem meer als ze eenmaal samen aan het werk zijn.\u201d", "Bosselaar vindt het belangrijk dat meer bedrijven ruimte maken voor dit soort werknemers, want open hiring werkt. \u201cMensen krijgen de kans om te laten zien wat ze kunnen en dat ze daar goed in zijn. Het is zo mooi om te merken hoe goed de mensen uit dit onderzoek zich nu voelen. Het heeft effect op heel hun leven.\u201d"], "authors": ["Sanne Wolters"], "keywords": ["van", "zet", "het", "op", "die", "spoor", "ik", "werklozen", "weer", "mijn", "isolement", "een", "uit", "en", "ze", "open", "dat", "langdurig"], "pubDate": "2020-12-04T08:55:48+01:00", "publicationId": "a3002aeb-6d5a-3894-adcb-0212effbc567"}