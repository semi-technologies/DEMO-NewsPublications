{"id": "739c4d44-382e-3229-8824-aa60ba6bd5d3", "title": "Zoetzure smaken: bonenstoof met zuurkool en rouille", "url": "https://www.parool.nl/ps/zoetzure-smaken-bonenstoof-met-zuurkool-en-rouille~bda99bf0/", "summary": "Op het antwoord op die vraag ontbreekt tot op heden ieder spoor.\nAldus liet ik een zacht knapperige gr\u00fcner veltliner een bruggetje slaan tussen het nog knisperige van de zuurkool en het zoet van de bonen.\nHet paste allemaal piekfijn bij de zoetzure smaken op het bord.\nVoeg de bleekselderij, knoflook, jeneverbessen, kruidnagels, laurier en het fenegriekzaad toe en bak zo\u2019n 5 min op laag vuur.\n\u20ac 32,50Recept pagina 92-93 Bonenstoof met zuurkool en rouille Beeld RV", "paragraphs": ["Mijnheer en mevrouw Hamersma Beeld Sjoukje Bierma", "Al heeft mevrouw Hamersma rond de tweeduizend kookboeken in haar assortiment, toch moest zij onlangs nee verkopen aan twee jonge koks die met rode konen de winkel in waren gekomen. Zij hadden besloten om de vele vrije tijd die ze momenteel hadden, door de sluiting van de restaurants waar ze werkten, nuttig te besteden.", "\u201cJe kunt zo\u2019n beetje alles afhalen of laten bezorgen, maar geen gumbo!\u201d jubelden ze over het door hun ontdekte gat in de markt. Het was overduidelijk: dat gingen zij binnenkort vullen. \u201cEn of daar vanwege wat extra inspiratie misschien een kookboek over was.\u201d", "Beeld RV", "In eerste instantie moest me\u00advrouw Hamersma passen, maar ze beloofde om later nog even in de voorraad \u2018Uitgekookt\u2019 te duiken, de kookboeken die ze in de loop der jaren heeft ingeruild. \u201cEigenlijk kan ik mij niet herinneren dat in al die jaren ooit iemand naar een kookboek met gumbo heeft gevraagd,\u201d zei ze toch met enige verbazing.", "Die avond kon ik de verwondering nog wat verder laten toenemen. \u201cOf het is toeval, of we staan aan de vooravond van een nieuwe trend in comfortfood,\u201d zei ik terwijl ik mijn Twitter-account bekeek. \u2018Ik ben zo benieuwd welke wijn je adviseert bij vegetarische gumbo,\u2019 informeerde een trouwe volger.", "Nu kwijt ik mij immer ijverig van mijn taak, maar ik wilde wel nog even iets meer van deze twitteraar weten. Als hij die cajunstoofpot dan niet met vlees en/of vis ging maken, welke groenten en specerijen nam hij dan als vervanging? Op het antwoord op die vraag ontbreekt tot op heden ieder spoor.", "Bronwater", "In elk geval ging mevrouw Hamersma daar niet op wachten. Die was ondertussen al doende om comfortfood uit eigen contreien tot een goed einde te brengen. En zo kreeg ik tenminste toch ook nog wat om handen. Aldus liet ik een zacht knapperige gr\u00fcner veltliner een bruggetje slaan tussen het nog knisperige van de zuurkool en het zoet van de bonen. Ook een Italiaanse pecorino kwam een frisse mond brengen via sappig zuur, zuiver zuur, zuur met structuur. Met de bite van goede granny smith. De frisheid van een precies rijpe peer. Koele meloen. Een zweempje limoen dat een glas bronwater oppept. Het paste allemaal piekfijn bij de zoetzure smaken op het bord.", "Inruiler", "Bovendien kon ik ook een on\u00adalledaagse wijn uit Savoie weer eens een podium geven. Dit wit van de jacqu\u00e8redruif uit Chignin was rins, ongeduldig, tintelend en voorzien van een zuur\u00adarsenaal dat heerlijk optrok met de zuren van de zuurkool.", "Dit bergwit wist ook met de knoflookuithaal van de aioli uitstekend raad.", "\u201cEureka!\u201d liet mevrouw Hamersma horen. Alleen betrof het dit keer niet de wijn-spijscombinatie. In haar voorraad \u2018Uitgekookt\u2019 had zij Cajun gevonden. \u201cIk wist dat ik een inruiler had. Ik ga meteen die jongens bellen.\u201d", "Recept Zuurkool: 300 g zuurkool, 60 g boter, 4 uien, gesnipperd, 4 stengels bleekselderij, in boogjes, 4 jeneverbessen, 4 kruidnagels, 5 tenen knoflook, fijngehakt, 1 laurierblad, \u00bd tl fenegriekzaad, 300 ml witte wijn, 800 g gekookte witte bonen, uitgelekt, 1 bosje dragon, blaadjes geplukt, \u00bd tl gemalen nootmuskaat Rouille: 1 eidooier, 1 el witte wijnazijn, 1 tl dijonmosterd, 200 ml zonnebloemolie, 50 ml olijfolie, 2 tenen knoflook, geraspt, 1 tl gerookte paprikapoeder, \u00bd tl chilipoeder, sap van \u00bd \u00adcitroen Bonenstoof met zuurkool en rouille (4 personen) Spoel de zuurkool een paar keer met koud water af. Smelt de boter in een grote pan. \u00adVoeg de uien toe en bak glazig. Voeg de bleekselderij, knoflook, jeneverbessen, kruidnagels, laurier en het fenegriekzaad toe en bak zo\u2019n 5 min op laag vuur. Voeg de zuurkool toe. Roer zo\u2019n 3 min, tot alles is gemengd. Giet de wijn erbij en kook afgedekt op laag vuur zo\u2019n 20 min. Voeg de bonen, dragon, nootmuskaat en 700 ml water toe. Kook ongeveer 50 min onafgedekt op laag vuur, tot alles zacht is. Maak intussen de rouille. Klop de eidooier los met de azijn en mosterd. Giet er al kloppend de twee soorten olie langzaam bij. Klop de overige ingredi\u00ebnten erdoor. Rooster de sneetjes stokbrood. Leg ze op een bord. Schep de stoof erop en top af met een eetlepel rouille. Lekker met stokbrood.", "Comfortfood met groente. Welmoed Bezoen & Anker van Warmerdam. Nijgh Cuisine. \u20ac 32,50Recept pagina 92-93 Bonenstoof met zuurkool en rouille Beeld RV"], "authors": ["Meneer", "Mevrouw Hamersma"], "keywords": ["van", "zuurkool", "het", "op", "met", "die", "zoetzure", "ik", "smaken", "een", "ze", "en", "rouille", "bonenstoof"], "pubDate": "2020-12-04T14:08:04+01:00", "publicationId": "a3002aeb-6d5a-3894-adcb-0212effbc567"}