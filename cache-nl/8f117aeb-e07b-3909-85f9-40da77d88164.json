{"id": "8f117aeb-e07b-3909-85f9-40da77d88164", "title": "Hamilton geridderd door koningin Elizabeth voor Formule 1-loopbaan", "url": "https://nu.nl/formule-1/6099504/hamilton-geridderd-door-koningin-elizabeth-voor-formule-1-loopbaan.html", "summary": "De Formule 1-wereldkampioen van Mercedes staat op een lijst met 1.239 namen die woensdagavond laat door Buckingham Palace is gepubliceerd.\nDe 35-jarige Hamilton, die erkenning krijgt voor zijn succesvolle loopbaan, mag zich door de onderscheiding voortaan 'Sir Lewis' noemen.\nJack Brabham, Jackie Stewart (beiden drie wereldtitels) en Stirling Moss (nul wereldtitels ) zijn de Formule 1-coureurs die Hamilton voorgingen.\nDit jaar evenaarde Hamilton met zijn zevende wereldtitel het record van Michael Schumacher.\nHet nieuwe Formule 1-seizoen, waarin hij zijn achtste titel kan pakken, begint op 21 maart in Australi\u00eb.", "paragraphs": ["Lewis Hamilton is virtueel geridderd door koningin Elizabeth. De Formule 1-wereldkampioen van Mercedes staat op een lijst met 1.239 namen die woensdagavond laat door Buckingham Palace is gepubliceerd.", "De 35-jarige Hamilton, die erkenning krijgt voor zijn succesvolle loopbaan, mag zich door de onderscheiding voortaan 'Sir Lewis' noemen. De roep om de succesvolle Brit te ridderen was er al langer.", "Geridderd worden door de koningin is de hoogste eer die een atleet in het Verenigd Koninkrijk kan krijgen. Jack Brabham, Jackie Stewart (beiden drie wereldtitels) en Stirling Moss (nul wereldtitels ) zijn de Formule 1-coureurs die Hamilton voorgingen.", "Dit jaar evenaarde Hamilton met zijn zevende wereldtitel het record van Michael Schumacher. De Mercedes-coureur heeft de legendarische Duitser inmiddels al wel gepasseerd met 95 Grand Prix-overwinningen.", "Hamilton kreeg in 2008 al de Order of the British Empire na zijn eerste wereldtitel. Destijds mocht hij de eremedaille persoonlijk in ontvangst nemen in Buckingham Palace. Vanwege de coronapandemie werd hij dit keer virtueel geridderd.", "Hamilton heeft zijn contract bij Mercedes nog altijd niet verlengd, al is de verwachting dat dat op korte termijn zal gebeuren. Het nieuwe Formule 1-seizoen, waarin hij zijn achtste titel kan pakken, begint op 21 maart in Australi\u00eb."], "authors": ["Door", "Nu.Nl Anp"], "keywords": ["door", "zijn", "al", "formule", "voor", "1loopbaan", "met", "geridderd", "op", "elizabeth", "hij", "het", "koningin", "hamilton", "die"], "pubDate": null, "publicationId": "4d7a0f80-7953-388c-9af8-e7a437b5632e"}