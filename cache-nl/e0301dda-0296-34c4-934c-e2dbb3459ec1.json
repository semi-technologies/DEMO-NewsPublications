{"id": "e0301dda-0296-34c4-934c-e2dbb3459ec1", "title": "Sugardating 2.0: rijke 'Hans' geeft 'Grietje' nieuwe borsten en designertassen", "url": "https://www.rtlnieuws.nl/lifestyle/artikel/5199653/videolanddocumentaire-hans-betaalt-de-schade-sugardating-rijke-hans-geeft", "summary": "Dat mannen met geld zich omringen met knappe vrouwen en dan niet op een eurootje kijken is niks nieuws.\nOm te laten zien dat je succesvol bent, moet je laten zien wat je hebt.\"\n\"Ik zeg niet dat het op grote schaal gebeurt, maar het gebeurt wel.\nEn dat gaat best ver, daar stond ik van te kijken.\"\nMannen strooien met geld en denken: misschien zit er wat in met een van die meiden.", "paragraphs": ["Dat mannen met geld zich omringen met knappe vrouwen en dan niet op een eurootje kijken is niks nieuws. Maar door social media is het fenomeen zichtbaarder \u00e9n groter geworden. Volgens zowel Marianna als Roethof zijn er nu meer jongens en meiden die deze levensstijl ambi\u00ebren. \"De drang naar luxe, geld en uiterlijk vertoon wordt groter\", zegt Roethof. \"Op Instagram wil iedereen pronken. Om te laten zien dat je succesvol bent, moet je laten zien wat je hebt.\"", "Ook nieuw is dat de Hansen en Grietjes elkaar nu weten te vinden via diezelfde sociale media \u2013 door in hun 'DM te sliden', zoals ze het zelf omschrijven. \"Via Instagram en Snapchat krijgen jonge vrouwen van wildvreemden berichten als 'wil je een avond met me uit, dan geef ik je nieuwe borsten', of 'kom een weekend naar Dubai'\", zegt Roethof. \"Ik zeg niet dat het op grote schaal gebeurt, maar het gebeurt wel. En dat gaat best ver, daar stond ik van te kijken.\"", "Wie gebruikt wie?", "Ex-Hans Kristan en zijn vriendin Dina, die sinds een half jaar fulltime in Dubai wonen, zien de Hansen en Grietjes w\u00e9l op grote schaal in hun nieuwe woonplaats ronddartelen. \"Overal waar je kijkt zie je \u2013 toegegeven \u2013 heel mooie vrouwen met de duurste jurken en schoenen die de rijke mannen letterlijk staan op te wachten.\"", "In de documentaire werpt Roethof de vraag op wie nu eigenlijk wie gebruikt in de wereld der Hansen en Grietjes. \"Het is een spel. Mannen strooien met geld en denken: misschien zit er wat in met een van die meiden. De dames denken: er zijn hier in de club zoveel mannen die me champagne aanbieden, waarom zou ik vanavond mijn portemonnee hoeven te trekken? Ze profiteren er allebei van.\""], "authors": [], "keywords": ["van", "20", "grietje", "het", "op", "nieuwe", "borsten", "met", "sugardating", "die", "hans", "designertassen", "een", "je", "en", "te", "dat", "rijke", "geeft"], "pubDate": "2020-11-27T14:54:38+01:00", "publicationId": "ce2257c9-a2d2-3c8b-975a-6872cbf4036a"}