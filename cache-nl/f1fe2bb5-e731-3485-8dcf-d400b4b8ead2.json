{"id": "f1fe2bb5-e731-3485-8dcf-d400b4b8ead2", "title": "Het eerste corona-kinderboek is verrassend de moeite waard", "url": "https://trouw.nl/cultuur-media/het-eerste-corona-kinderboek-is-verrassend-de-moeite-waard~bb65a11d/", "summary": "Maar dat het de moeite waard is, verrast toch enigszins.\nDe Surinaams-Nederlandse Elshontely (10) heeft astma en zit met haar moeder vanwege \u2018het virus\u2019 (corona wordt niet benoemd) opgesloten in een krappe flat.\nDan geeft haar moeder haar een zelfgemaakte hengel, waarmee ze over de balustrade mag \u2018vissen\u2019.\nHaar moeder ziet Niets ook en het meisje stort zich vol overgave op de verzorging.\nDat Elshontely dankzij hun gedeelde verbeeldingskracht opbloeit, is een aandoenlijk gegeven.", "paragraphs": ["Je kon erop wachten: het eerste corona-kinderboek. Maar dat het de moeite waard is, verrast toch enigszins. Mireille Geus moet tijdens of na de lockdown zijn begonnen, want het beschrijft die tijd beklemmend. De Surinaams-Nederlandse Elshontely (10) heeft astma en zit met haar moeder vanwege \u2018het virus\u2019 (corona wordt niet benoemd) opgesloten in een krappe flat. Mama naait 32 mondkapjes per dag, Elshontely verveelt zich stierlijk.", "Dan geeft haar moeder haar een zelfgemaakte hengel, waarmee ze over de balustrade mag \u2018vissen\u2019. Tot haar grote verbazing vangt ze Niets, een wonderlijk babywezen met parelmoeren ogen, vleugels en pootjes van zowel een vogel, kat als hond.", "Haar moeder ziet Niets ook en het meisje stort zich vol overgave op de verzorging. Dat Elshontely dankzij hun gedeelde verbeeldingskracht opbloeit, is een aandoenlijk gegeven. \u201cWe doen nu allebei iets belangrijks\u201d, zegt Elshontely. Ze is nu iemands baasje en maakt iets mee dat de lockdown-sleur doorbreekt.", "Geus schetst in strak proza een herkenbaar, actueel tijdsbeeld \u2013 met mooie verwijzing naar het sprookje van Raponsje - maar voegt daar een laag aan toe over teruggeworpen zijn op jezelf en de troost van de fantasie.", "Mireille Geus", "Mijn dagen met Niets", "Lemniscaat, 110 blz. \u20ac 14,95. Vanaf 8 jaar."], "authors": ["Bas Maliepaard"], "keywords": ["elshontely", "van", "coronakinderboek", "moeite", "eerste", "en", "waard", "een", "met", "ze", "moeder", "het", "haar", "dat", "verrassend"], "pubDate": "2020-11-08T09:46:00Z", "publicationId": "b66cd8e4-4294-3571-bcd7-e490527f1a48"}