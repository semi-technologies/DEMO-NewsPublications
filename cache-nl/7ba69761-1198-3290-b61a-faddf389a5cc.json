{"id": "7ba69761-1198-3290-b61a-faddf389a5cc", "title": "Eva Crutzen bouwt een mensje, speelde Instagram uit en zet confronterende stappen", "url": "https://volkskrant.nl/mensen/eva-crutzen-bouwt-een-mensje-speelde-instagram-uit-en-zet-confronterende-stappen~b709b91f/", "summary": "Grijnzend: \u2018Ken je die melding op Instagram dat je \u2018helemaal bij\u2019 bent?\nDat betekent dat je alles wat iedereen heeft gepost, gelezen hebt.\nWat heb je dan voor leven joh?\u2019 Nou, een erg leven, want dan was er dus ook nog puntje twee.\nDat vindt ze een vermoeiend proces, en dus heeft ze zichzelf getraind in het zo effici\u00ebnt en snel mogelijk afhandelen van al die noodzakelijkheden.\nEn nu word ik bij iedere stap geconfronteerd met precies dat wat ik zo stom vind: onderhoud.\u2019Het goede nieuws is dat ze zelf ook wel snapt dat baby Crutzen straks een bom legt onder al dat kleine leed.", "paragraphs": ["De week zit er weer op. Met actrice & cabaretier Eva Crutzen (33) nemen we de pieken en dalen door.", "Hoewel het formaat van Eva\u2019s trui fors is en bovendien voorzien van de geruststellende gedachte \u2018All people are idiots\u2019, prijkt er onder al die afleiding misschien toch wel een...? \u2018Ja, ik ben zwanger.\u2019 Daar wordt uiteraard bij geglunderd, volle bak, want m\u00e9t rust: \u2018Ik heb net mijn 20-wekenecho gehad. Het is een ontzettend clich\u00e9, maar om te zien dat alles functioneert en niet stuk is, \u00fcberhaupt het idee dat er iets in je groeit, is zo bizar en bijzonder.\u2019 Tuurlijk wist ze dat al, ze is niet de eerste in haar vriendenkring, maar het zelf voelen, een volledig zelfgebouwd mensje, godallemachtig, \u2018dan denk je wel: wat de fuck.\u2019", "Zo\u2019n wenkbrauwoptrekkende ervaring overviel haar deze week nog twee keer, zij het gepaard met negatievere emoties. Teleurstelling, vooral. Na een intense werkbubbel had ze zichzelf twee weken vrijgegeven. Veertien hele, heerlijke dagen om te lezen en films te kijken. Grijnzend: \u2018Ken je die melding op Instagram dat je \u2018helemaal bij\u2019 bent? Dat betekent dat je alles wat iedereen heeft gepost, gelezen hebt. Daar moet je echt je best voor doen. Ik heb die melding deze week dr\u00ed\u00e9 keer gekregen. Wat heb je dan voor leven joh?\u2019 Nou, een erg leven, want dan was er dus ook nog puntje twee. De inleiding van dit drama begint met een relaas over het onderhoud van de mens, en hoeveel tijd we kwijt zijn aan onszelf voeden, verzorgen en de leefomgeving reinigen. Dat vindt ze een vermoeiend proces, en dus heeft ze zichzelf getraind in het zo effici\u00ebnt en snel mogelijk afhandelen van al die noodzakelijkheden. Maar ja: die niet omziet, is haast teniet. Entree nagelschaartje. \u2018Teennagels knippen vind ik echt een ontzettend stomme business. Dus ik dacht: ik knip ze heel kort. Veel te kort. En nu word ik bij iedere stap geconfronteerd met precies dat wat ik zo stom vind: onderhoud.\u2019", "Het goede nieuws is dat ze zelf ook wel snapt dat baby Crutzen straks een bom legt onder al dat kleine leed. Mooi h\u00e8."], "authors": ["Carolien Spaans"], "keywords": ["ik", "mensje", "van", "stappen", "en", "uit", "een", "ze", "eva", "zet", "het", "die", "speelde", "wat", "dat", "instagram", "crutzen", "je"], "pubDate": "2020-12-31T09:51:04Z", "publicationId": "1a359314-37ee-33a8-8de7-301d3eb2ed28"}