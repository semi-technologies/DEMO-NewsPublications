{"id": "1a7a1f52-8c35-397c-897c-b19442adc33c", "title": "De Vlaamse kunstroof gaat meer over de kunst van het speuren dan ook uiteindelijk iets vinden \u2605\u2605\u2605\u2605\u2606", "url": "https://volkskrant.nl/cultuur-media/de-vlaamse-kunstroof-gaat-meer-over-de-kunst-van-het-speuren-dan-ook-uiteindelijk-iets-vinden~b9942c8b/", "summary": "Een meesterwerk, een dief in de nacht, afpersingsbrieven, een \u00adbekentenis op het sterfbed \u00e9n een geheimzinnige code.\nBrand komt uitgebreid aan het woord in de eerste aflevering van de nieuwe podcast De Vlaamse kunstroof.\nDaarmee dringt de vraag zich op: is dit nou echt de beste manier om het paneel te vinden?\nMisschien gaat de podcast meer over de wondere wereld van amateurspeurders dan over het \u00adterugvinden van het paneel.\nZo is het mogelijk dat uiteindelijk podcastluisteraars met speurdersambities gaan helpen het mysterie op te lossen.", "paragraphs": ["Een meesterwerk, een dief in de nacht, afpersingsbrieven, een \u00adbekentenis op het sterfbed \u00e9n een geheimzinnige code. Alle ingredi\u00ebnten voor een B-film, volgens kunstdetective Arthur Brand. Of voor een true crime-podcast natuurlijk.", "Brand komt uitgebreid aan het woord in de eerste aflevering van de nieuwe podcast De Vlaamse kunstroof. Journalist Ieke Schout en podcastmaker Lieke Malcorps speuren in zes afleveringen naar het missende paneel De rechtvaardige rechters van meesterwerk het Lam Gods van Jan van Eyck. Dat werd uit de Sint-Baafskathedraal in Gent geroofd in de nacht van 10 op 11 april 1934.", "Sindsdien wordt driftig naar het kunstwerk gezocht, vooral door amateurspeurders. Brand spreekt de makers en luisteraars moed in: \u2018In principe kan iedereen in dit verhaal net zo ver komen als ik.\u2019", "Schout raakte onlangs bevangen door het mysterie en stak Malcorps met het speurdersvirus aan. Hun ambitie is dan ook niet gering, vertelt Schout in de eerste aflevering: \u2018Eigenlijk wil ik dat paneel nu ook wel gewoon gaan vinden.\u2019 Ze voegt toe: \u2018De beste manier om dat te doen is, volgens mij, om de speurders te volgen die zich al jarenlang bezighouden met deze kunstroof.\u2019", "Daarom wandelen Schout en Malcorps in aflevering 2 door Gent met stadsgids en speurder Dirk Van Nieuwenhuyze. Hij denkt dat hij de \u2018code\u2019 (uit de kladversie van een afpersingsbrief) heeft gekraakt: het paneel moet liggen in een waterput. Maar daar lag het niet.", "In aflevering 3 zijn speurders Marc de Bel en Gino Marchal aan de beurt die weer hun eigen \u2018sluitende\u2019 theorie hebben. Zij kunnen aanwijzen waar in Gent precies de ondergrondse tunnel ligt waarin zij dachten dat het schilderij verstopt lag. En waar het niet werd aangetroffen.", "Daarmee dringt de vraag zich op: is dit nou echt de beste manier om het paneel te vinden? Of is het de beste manier om het paneel n\u00e9t niet te vinden? De methode levert wel spannende, en beetje tragische, verhalen op. Misschien gaat de podcast meer over de wondere wereld van amateurspeurders dan over het \u00adterugvinden van het paneel.", "De redenaties van die amateurspeurders zijn knap lastig te volgen, door een gebrek aan visuele en geografische houvast. Gelukkig is er een handige website waarop sommige \u2018bewijsstukken\u2019 zijn in te zien. Zo is het mogelijk dat uiteindelijk podcastluisteraars met speurdersambities gaan helpen het mysterie op te lossen. Dat zou alsnog de mooiste uitkomst zijn. Dinsdag verschijnt aflevering 4."], "authors": ["Anna Van Leeuwen"], "keywords": ["uiteindelijk", "van", "het", "meer", "op", "zijn", "speuren", "aflevering", "kunst", "een", "ook", "vinden", "kunstroof", "en", "te", "dat", "paneel", "vlaamse", "iets"], "pubDate": "2020-12-07T16:41:54+01:00", "publicationId": "1a359314-37ee-33a8-8de7-301d3eb2ed28"}