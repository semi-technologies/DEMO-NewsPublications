{"id": "67f8b09c-0873-3351-badc-b0b86f30ad20", "title": "Alle coronaseinen staan in Groningen en Drenthe weer op rood; meer besmettingen, meer ziekenhuisopnames, R op 1,13", "url": "https://www.dvhn.nl/groningen/Alle-coronaseinen-staan-in-Groningen-en-Drenthe-weer-op-rood-26270035.html", "summary": "De GGD ziet in Groningen de laatste dagen vooral een duidelijke stijging van het aantal positieve testen, maar ook in Drenthe en Friesland neemt het weer toe.\nDe noordelijke provincies doen het nog altijd beter dan de rest van het land.\nReproductiegetal omhoogHet reproductiecijfer, de R, is sinds vorige week ook weer hoger geworden.\nDe R voor Noord-Nederland, die wordt uitgerekend door de rekenmeesters van het UMCG en medisch lab Certe, stond dinsdag op 1,13.\nDe GGD\u2019s hebben nog de capaciteit om flink verder te groeien met het aantal testen.", "paragraphs": ["De coronapandemie wordt weer heviger in Noord-Nederland, blijkt uit de meest recente cijfers. Volgens de GGD hebben mensen steeds meer moeite zich aan de maatregelen te houden.", "De GGD ziet in Groningen de laatste dagen vooral een duidelijke stijging van het aantal positieve testen, maar ook in Drenthe en Friesland neemt het weer toe. Groningen telde maandag zelfs de hoogste stijging per dag in weken, met 224 nieuwe besmettingen. De dagen ervoor en erna bleef het ook vrij hoog.", "Drenthe heeft Groningen nu afgelost als minst besmette provincie van Nederland, al is ook in Drenthe de situatie nog steeds zorgelijk.", "De noordelijke provincies doen het nog altijd beter dan de rest van het land.", "Oorzaak uitbraak Groningen?", "Volgens de GGD Groningen is er niet een bepaalde uitbraak aan te wijzen als hoofdoorzaak, al vallen de recente uitbraken bij Wedeka in Stadskanaal en een verpleeghuis in Ter Apel wel op. In de hele provincie groeit met name het aantal besmettingen onder de groep van 30 tot 65 jaar. Aan het verkeer is ook te zien dat weer meer mensen naar hun werk en naar winkels gaan.", "Meer ziekenhuisopnames", "De ziekenhuiscijfers in het Noorden daalden de laatste weken licht. Maar sinds deze week is er ook in de ziekenhuizen weer een groei. In totaal lagen er dinsdagochtend 156 coronapati\u00ebnten in de noordelijke ziekenhuizen, van wie 62 afkomstig uit andere regio\u2019s.", "Reproductiegetal omhoog", "Het reproductiecijfer, de R, is sinds vorige week ook weer hoger geworden. De R voor Noord-Nederland, die wordt uitgerekend door de rekenmeesters van het UMCG en medisch lab Certe, stond dinsdag op 1,13. Dat duidt erop dat de epidemie weer groeit.", "Meer testlocaties", "De GGD\u2019s hebben het aantal testlocaties de laatste tijd verder uitgebreid. Er is meer dan genoeg capaciteit. Het aantal mensen dat zich laat testen loopt ook behoorlijk op, mede doordat nu ook mensen zonder klachten zich kunnen laten testen als ze in contact zijn geweest met iemand die positief is. De GGD\u2019s hebben nog de capaciteit om flink verder te groeien met het aantal testen."], "authors": ["Arend Van Wijngaarden"], "keywords": ["rood", "groningen", "van", "testen", "mensen", "r", "ziekenhuisopnames", "op", "meer", "het", "aantal", "met", "staan", "ook", "en", "weer", "drenthe", "te"], "pubDate": null, "publicationId": "bb59becc-5bf6-3c6d-8cdd-d41716890d16"}