{"id": "b598ce33-cba1-3717-b102-08310dc9203a", "title": "Trots en treurend Napoli strijkt neer in winderig Alkmaar", "url": "https://trouw.nl/sport/trots-en-treurend-napoli-strijkt-neer-in-winderig-alkmaar~b82491f3/", "summary": "Het is woensdagavond iets voor zevenen als Gennaro Gattuso en Lorenzo Insigne, respectievelijk de trainer en aanvoerder van het Italiaanse Napoli, hun entree maken in het Afas-stadion te Alkmaar.\nNapoli (4-9) is koploper in poule F, gevolgd door Real Sociedad (4-7) en AZ (4-7), terwijl het Kroatische HNK Rijeka (4-0) al uitgeschakeld is.\nVorige week woensdag overleed oud-voetballer Diego Armando Maradona, die Napoli in de jaren tachtig en negentig naar grote hoogte bracht.\nIk was een tiener toen mijn vader mij beloofde om naar het Napoli van Maradona te gaan.\nDe kaartjes waren altijd uitverkocht.\u201dAfgelopen week zag Gattuso nog maar eens de grootsheid van Maradona.", "paragraphs": ["Ze ogen een beetje onwennig. Het is woensdagavond iets voor zevenen als Gennaro Gattuso en Lorenzo Insigne, respectievelijk de trainer en aanvoerder van het Italiaanse Napoli, hun entree maken in het Afas-stadion te Alkmaar.", "Daar, op de plek waar het altijd lijkt te waaien, hoopt Napoli zich vanavond te plaatsen voor de knock out-fase van de Europa League. Napoli (4-9) is koploper in poule F, gevolgd door Real Sociedad (4-7) en AZ (4-7), terwijl het Kroatische HNK Rijeka (4-0) al uitgeschakeld is.", "Bewogen week", "Gattuso, oud-speler van onder andere AC Milan, en de Italiaans international Insigne blikten woensdagavond niet alleen vooruit naar de ontmoeting met AZ, maar keken ook terug op een bewogen week. Vorige week woensdag overleed oud-voetballer Diego Armando Maradona, die Napoli in de jaren tachtig en negentig naar grote hoogte bracht. Met de Argentijn in de ploeg won Napoli, tot dat moment een bescheiden club in Itali\u00eb, twee landstitels, een Italiaanse Super Cup en de Uefa Cup.", "Wat zijn overlijden heeft gedaan met de stad, de supporters en de club Napoli, die aankondigde het stadion te zullen omdopen in Stadio Diego Armando Maradona? \u201cMaradona heeft ongelofelijke dingen gedaan voor Napels\u201d, meent aanvoerder Insigne, die opgroeide in Frattamaggiore, een stadje net buiten Napels. \u201cHet deed ontzettend veel pijn toen we het nieuws hoorde. We zullen hem voor altijd in ons hart dragen. Maradona maakte ons trots.\u201d", "Groot geluk", "Gattuso, die opgroeide in Corigliano Calabro, een stadje in het zuidelijke Calabri\u00eb, is dat eens met zijn aanvaller. \u201cDe Napolitanen hebben een groot geluk gehad om Maradona te zien spelen\u201d, meent hij. \u201cIk ben nog steeds boos op mijn vader. Ik was een tiener toen mijn vader mij beloofde om naar het Napoli van Maradona te gaan. Dat is helaas nooit gelukt. De kaartjes waren altijd uitverkocht.\u201d", "Afgelopen week zag Gattuso nog maar eens de grootsheid van Maradona. \u201cAls je aan Napolitanen vraagt wie er beroemder is: San Gennaro (de beschermheilige Januarius, red.) of Maradona, dan zal iedereen zeggen: Maradona. Dat zegt genoeg over wat hij heeft betekend voor de Napolitanen.\u201d", "Respect voor AZ", "Die club, momenteel vijfde in de Italiaanse Serie A, belandde woensdagavond in een donker Alkmaar, waar het donderdag in een leeg stadion zal aantreden tegen AZ in de groepsfase van de Europa League. Gattuso sprak met respect over AZ, dat in oktober verrassend wist te winnen in Stadio San Paolo (0-1). \u201cZe hebben jonge, talentvolle spelers\u201d, meent hij. \u201cIn de competitie spelen ze echter heel anders dan in Europa. In de eredivisie is het voetbal - vooral op het middenveld - heel open, terwijl AZ in Europa juist veel defensiever speelt. De Europese wedstrijden zijn sowieso heel anders zonder supporters en sfeer. Al bijna een jaar spelen we een andere sport dan we gewend zijn.\u201d", "Gattuso merkte het ook in de heenwedstrijd, waar AZ de voorsprong (doelpunt van De Wit) met succes wist te verdedigen. \u201cBij AZ hadden ze veel last van het coronavirus\u201d, wist Gattuso. \u201cMentaal doet dat iets met een ploeg. Het kan een elftal ook kracht geven.\u201d", "Napoli hoopt de glorietijden van weleer te laten herleven dit seizoen. Als eerbetoon aan Maradona. \u201cHet zal moeilijk worden\u201d, weet Insigne. \u201cWat Maradona voor onze club gedaan heeft, is ongelofelijk, maar de Europa League is vanaf het begin ons doel geweest. Sinds Maradona is overleden, hebben we nog meer motivatie om het goed te doen in Europa.\u201d", "Lees ook:", "Diego Maradona (1960-2020): geniaal en zelfdestructief", "Held van het volk. Kwetsbare wereldster. Geniale dribbelaar. Omstreden voetbalgrootheid. De woensdag op 60-jarige leeftijd overleden Diego Armando Maradona was een man van uitersten."], "authors": ["Jan-Cees Butter"], "keywords": ["napoli", "van", "het", "neer", "voor", "met", "strijkt", "alkmaar", "winderig", "trots", "en", "een", "te", "az", "treurend", "maradona"], "pubDate": "2020-12-02T21:42:37+01:00", "publicationId": "b66cd8e4-4294-3571-bcd7-e490527f1a48"}