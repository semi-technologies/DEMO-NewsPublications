{"id": "eb95b8c9-d477-35a4-8d8b-9124acc63e47", "title": "Documentaire over faalangstige Famke Louise roept vooral medelijden op", "url": "https://trouw.nl/cultuur-media/documentaire-over-faalangstige-famke-louise-roept-vooral-medelijden-op~b5fde2a5/", "summary": "Ze wordt omringd door managers die haar carri\u00e8re sturen, ze heeft een miljoen volgers op Instagram.\n\u201cIk denk dat ik het een beetje kwijt ben\u201d, vertelt ze in \u2018Famke Next\u2019, een nieuwe documentaire over haar leven die tegelijk met haar debuutalbum verschijnt.\nZo schetst de documentaire een plaatje van een kwetsbare jonge vrouw, die al vanaf haar achttiende beroemd is en geleefd wordt.\nDie opdringerige symboliek is niet nodig om medelijden op te wekken met Famke Louise, die zo met zichzelf worstelt en dat ook nog eens voor het oog der natie.\nVan die actie distantieerde ze zich later, zoals ze op dit album toegeeft dat het dom was dat ze ooit bontjassen droeg.", "paragraphs": ["Wie is Famke Louise nu echt? De 21-jarige vlogger, zangeres en influencer weet het zelf ook niet meer. Ze wordt omringd door managers die haar carri\u00e8re sturen, ze heeft een miljoen volgers op Instagram. Maar wat wil ze z\u00e9lf eigenlijk? \u201cIk denk dat ik het een beetje kwijt ben\u201d, vertelt ze in \u2018Famke Next\u2019, een nieuwe documentaire over haar leven die tegelijk met haar debuutalbum verschijnt. \u201cIk zit er niet zo lekker in, ik heb geen plan.\u201d Ze wil er een paar maanden uit \u201com het plaatje Famke compleet te maken.\u201d", "Veel rust krijgt ze daar niet bij, want documentairemaakster June te Spenke volgt haar overal, vanaf een concert in Paradiso vorig jaar tot de recente rel rond #ikdoenietmeermee en Famkes onhandige optreden bij Jinek. We zien de artieste ruzie maken met haar moeder en veelvuldig instorten. Er m\u00f3\u00e9t een album komen, ze moet presteren voor haar tienerfans, maar ze voelt faalangst en stress. Als de coronacrisis uitbreekt is ze al behoorlijk ongelukkig; na het Jinek-debacle is ze dat helemaal. Haar managementbureau - SPEC, van Ali B. - be\u00ebindigt de samenwerking en ze raakt nog meer mensen kwijt.", "Daar komen nog een paar fikse jeugdtrauma\u2019s bij waarover ze openhartig vertelt in de film (de tweede, in 2018 verscheen \u2018Famke Louise, de documentaire\u2019). Aangrijpend is het verhaal over haar gewelddadige ex-vriend, die haar bijna dagelijks sloeg. Toen haar hoofd bloedde, moest ze van hem doen alsof ze gevallen was en dat filmen, pas daarna mocht ze naar de Eerste Hulp. \u201cDat was echt sick\u201d, zegt ze nu. Ze hoopt dat andere mishandelde meisjes en vrouwen erover praten met hun omgeving; zij durfde dat niet.", "Zo schetst de documentaire een plaatje van een kwetsbare jonge vrouw, die al vanaf haar achttiende beroemd is en geleefd wordt. Al is \u2018schetst\u2019 een verkeerd woord, want de beeldtaal van Te Spenke is moddervet. Bij verhalen over Famkes ongelukkige liefdesleven zie je een rode roos verschroeien en in vlammen opgaan. Haar laatste woorden in de film zijn: \u201cIk ben gewoon getraumatiseerd\u201d. Daarna zie je zwarte kaarsen tegen een zwarte muur, de vlammetjes worden uitgeblazen.", "Die opdringerige symboliek is niet nodig om medelijden op te wekken met Famke Louise, die zo met zichzelf worstelt en dat ook nog eens voor het oog der natie. Je zou haar een subtielere film gunnen, of nog beter: helemaal geen film. En in plaats daarvan rust en een goede psychotherapeut, een priv\u00e9-leven buiten het bereik van camera\u2019s. Maar dat zijn waarschijnlijk al te moederlijke overwegingen.", "Famke Louise", "Next (Trifecta)", "\u2605\u2605\u2605 Wie oppervlakkig naar \u2018Next\u2019 luistert hoort een plaat vol popmuziek zoals die nu eenmaal klinkt anno 2020. Over zwoele, donkere beats wisselt Famke Louise rap en zang af, soms vurig, vaker flegmatiek, bijgestaan door een flinke dot autotune. Het ene nummer is beter dan het andere en hoewel er weinig opzienbarends gebeurt, is het over het algemeen smaakvol gedaan. Daarmee is de kous niet af; bij Famke Louise is er altijd die tweede laag. Vanaf haar eerste liedje is haar oeuvre verstrengeld geraakt met de reacties erop. In de hitsingles die dit debuutalbum voorafgingen, liet ze vaak weten onaantastbaar te zijn, geharnast tegen alle kritiek. Achteraf ziet ze het anders: \u2018Ik hechtte vroeger waarde aan de mening van verkeerden / Zoveel fouten gemaakt, ik moest het grof leren\u2019. De les is precies dat wat ze eigenlijk al die tijd al zong: \u2018Zoveel meningen om mij heen, maar alleen de mijne die telt\u2019. Voor de goede orde, dat gaat over haar zelfbeeld en niet over de veelbesproken coronarel rond #ikdoenietmeermee. Van die actie distantieerde ze zich later, zoals ze op dit album toegeeft dat het dom was dat ze ooit bontjassen droeg. Persoonlijke groei wordt zoetjesaan haar handelsmerk. Je kunt het slechter treffen. Klaas Knooihuizen", "Lees ook:", "Famke Louise wint de strijd om aandacht", "Ze was massaal bespot na haar #ikdoenietmeermee-optreden in \u2018Jinek\u2019 twee weken geleden. Haar auto was in elkaar getrapt, vertelde Famke Louise. \u201cTerwijl ik er in zat h\u00e8. Ik ben mentaal kapot gemaakt.\u201d"], "authors": ["Iris Pronk", "Klaas Knooihuizen"], "keywords": ["faalangstige", "van", "het", "op", "die", "ik", "famke", "louise", "medelijden", "ze", "haar", "vooral", "een", "en", "dat", "roept", "documentaire"], "pubDate": "2020-11-16T13:47:00+01:00", "publicationId": "b66cd8e4-4294-3571-bcd7-e490527f1a48"}