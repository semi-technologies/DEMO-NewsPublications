{"id": "66998d4f-ffb3-3843-a0c5-61c39350c555", "title": "Kort geding over Johnny de Mol en ex gaat niet door: deze zaken nog wel", "url": "https://nu.nl/achterklap/6093906/kort-geding-over-johnny-de-mol-en-ex-gaat-niet-door-deze-zaken-nog-wel.html", "summary": "Woensdag werd bekend dat het kort geding dat Kaes aanspande tegen schrijver Mark Koster niet doorgaat.\nJohn de Mol doet aangifte van poging tot afpersingHet Openbaar Ministerie bevestigt op 25 november dat John de Mol aangifte heeft gedaan van afdreiging, een vorm van afpersen.\nKoster zou geluidsfragmenten in bezit hebben waarop bewezen wordt dat er sprake was van misbruik binnen de relatie van Kaes en De Mol.\nAdviseurs Shima Kaes doen aangifte tegen familie De MolHet verhaal blijkt op 30 november nog niet af: Aachboun en Aerts maken bekend aangifte te doen tegen Johnny en John de Mol.\nVolgens de adviseurs van Kaes hebben vader en zoon hun aangifte \"willens en wetens valselijk ingediend\".", "paragraphs": ["Wat begon met een huwelijksaanzoek, is ge\u00ebindigd in aangiftes over en weer. De relatie van Shima Kaes en Johnny de Mol is al jaren voorbij, maar levert de afgelopen weken veel gedoe op voor beide partijen. Woensdag werd bekend dat het kort geding dat Kaes aanspande tegen schrijver Mark Koster niet doorgaat. NU.nl maakt een overzicht van wie wie nu aanklaagt en aangifte doet.", "John de Mol doet aangifte van poging tot afpersing", "Het Openbaar Ministerie bevestigt op 25 november dat John de Mol aangifte heeft gedaan van afdreiging, een vorm van afpersen. De Mol schrijft in de aangifte dat hij een brief heeft ontvangen met een voorstel voor een schikking rond belastende informatie in een dan nog te verschijnen boek van Mark Koster over de familie De Mol.", "De aangifte is gericht tegen Karim Aachboun en Ad Aerts, de juridisch adviseurs die achter de brief zitten. De heren vertegenwoordigen Shima Kaes, die verloofd was met De Mols zoon Johnny. Ook Johnny is bij de aangifte betrokken.", "In het boek komt een passage voor over de turbulente liefdesrelatie tussen Johnny de Mol en Kaes, die ruim een jaar samen waren en zich verloofden voor hun relatie in 2015 eindigde. In de relatie zou sprake zijn geweest van mishandeling, De Mol heeft dit ontkend.", "Shima Kaes neemt juridische stappen tegen Johnny de Mol", "Twee dagen later, op 27 november, maakt Kaes bekend op haar beurt juridische stappen te nemen tegen haar ex. Kaes ontkent mee te hebben gewerkt aan het boek van Mark Koster en haar adviseurs schrijven in een brief dat Kaes onterecht is benadeeld door de familie De Mol.", "\"Nu cli\u00ebnte door de familie onterecht wordt aangevallen, is zij genoodzaakt zich hiertegen te verweren.\" De aangifte wordt gedaan in Nederland, Mexico en Spanje. Waarom dat in die landen gebeurt, wordt uit de verklaring niet duidelijk.", "Van de juridische stappen tegen Koster ziet Kaes een dag voor het kort geding af. Op 10 november zou Kaes naar de rechter stappen om ervoor te zorgen dat de journalist \"belastende priv\u00e9-informatie\" niet verder zou verspreiden. Koster zou geluidsfragmenten in bezit hebben waarop bewezen wordt dat er sprake was van misbruik binnen de relatie van Kaes en De Mol. De journalist zegt te hebben afgesproken de opnames niet te verspreiden.", "Adviseurs Shima Kaes doen aangifte tegen familie De Mol", "Het verhaal blijkt op 30 november nog niet af: Aachboun en Aerts maken bekend aangifte te doen tegen Johnny en John de Mol. Volgens de adviseurs van Kaes hebben vader en zoon hun aangifte \"willens en wetens valselijk ingediend\".", "Aerts en Aachboun openbaren dat er in september al een brief is gestuurd naar de familie De Mol, maar dat daar nergens impliciet of expliciet is gesproken over geld in ruil voor het achterhouden van informatie. \"Nergens in de brief is aangegeven om audio- en beeldmateriaal in te ruilen voor geld.\""], "authors": ["Door"], "keywords": ["van", "nog", "mol", "voor", "geding", "gaat", "johnny", "tegen", "aangifte", "niet", "een", "en", "kort", "zaken", "ex", "dat", "te", "wel", "kaes"], "pubDate": null, "publicationId": "4d7a0f80-7953-388c-9af8-e7a437b5632e"}