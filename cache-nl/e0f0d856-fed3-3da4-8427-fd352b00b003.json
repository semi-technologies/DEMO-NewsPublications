{"id": "e0f0d856-fed3-3da4-8427-fd352b00b003", "title": "Het lijkt er in elk geval niet op dat de ergernis \u00adgeregeerd heeft", "url": "https://trouw.nl/cultuur-media/het-lijkt-er-in-elk-geval-niet-op-dat-de-ergernis-geregeerd-heeft~bfb7a695/", "summary": "Plus dat iedereen met andere dingen bezig zou zijn en dat ik dan met grammatica kwam aanzetten.\nDicht bij elkaarHet meest verrassende aan de uitslag is wel dat alles zo dicht bij elkaar ligt.\nDe winnende structuur heeft maar 10,4 procent van alle punten (voor elke top drie 1, 2 en 3 punten).\nVierde is \u2018Ik heb zoiets van X\u2019 (8,2 procent), en op plaats drie staat \u2018andere woordsoorten als zelfstandig naamwoord\u2019 (8,5 procent).\nHet lijkt er in elk geval niet op dat de ergernis \u00adgeregeerd heeft: behalve dat de top vijf niet bijzonder ergerniswekkend lijkt, gaf maar 10 procent van de stemmers expliciet aan uit \u00adergernis gekozen te hebben, en 27 procent voor de leuk.", "paragraphs": ["Toen ik in 2016 het idee kreeg om een soort van einde\u00addecenniumverkiezing voor grammaticale structuren te doen had ik wel zoiets van \u2018Is dit nog des Trouws\u2019? Een beetje krant gaat aan het einde van het jaar wel voor spannend met zo\u2019n lijstje (want \u00adiedereen reflectief), maar een verkiezing met de langste looptijd ooit gaan de lezers vast niet trekken, als in: \u2018Dit is niet te doen\u2019, dacht ik. En eigenlijk vond ik het allemaal ook wel erg vorig decennium. Plus dat iedereen met andere dingen bezig zou zijn en dat ik dan met grammatica kwam aanzetten. Beter kon ik iets nuttigs doen.", "Echter heb ik toch doorgezet omdat je moet toch wat en het bloed dat kruipt waar het niet gaan kan. En warempel, toen ik eenmaal aan de tel zat, werd ik toch wel verrast. Het was natuurlijk een dijk van een opgave om te kiezen uit twintig zo verschillende structuren, maar kiezen bleek het nieuwe oordelen: veel \u00adlezers hadden de accu nog niet leeg en stuurden een top drie in. Hoe verrassend is dat!", "Dicht bij elkaar", "Het meest verrassende aan de uitslag is wel dat alles zo dicht bij elkaar ligt. De winnende structuur heeft maar 10,4 procent van alle punten (voor elke top drie 1, 2 en 3 punten). Op de vijfde plaats is \u00adge\u00ebindigd de ongehoorzame bijzin met 7,6 procent. Deze structuur is wel op een andere manier populair: van alle lezers die hem noemden had 65 procent hem op de eerste plaats. Vierde is \u2018Ik heb zoiets van X\u2019 (8,2 procent), en op plaats drie staat \u2018andere woordsoorten als zelfstandig naamwoord\u2019 (8,5 procent). Runner-up (9,1 procent) is \u2018beter\u2019 vooraan de zin, en toch wel licht \u00adafgetekend, met 10,4 procent: \u2018gaan\u2019 als modaal hulpwerkwoord.", "Wat betekent dit? Het lijkt er in elk geval niet op dat de ergernis \u00adgeregeerd heeft: behalve dat de top vijf niet bijzonder ergerniswekkend lijkt, gaf maar 10 procent van de stemmers expliciet aan uit \u00adergernis gekozen te hebben, en 27 procent voor de leuk.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["ik", "er", "van", "lijkt", "geval", "en", "heeft", "een", "met", "dat", "elk", "ergernis", "op", "procent", "het", "niet", "geregeerd", "wel"], "pubDate": "2021-01-04T13:20:00Z", "publicationId": "b66cd8e4-4294-3571-bcd7-e490527f1a48"}