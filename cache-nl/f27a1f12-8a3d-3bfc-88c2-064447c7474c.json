{"id": "f27a1f12-8a3d-3bfc-88c2-064447c7474c", "title": "Opvoedvraag: Hoe praat je met je kind over de dood?", "url": "https://volkskrant.nl/opvoeden/opvoedvraag-hoe-praat-je-met-je-kind-over-de-dood~b096e357/", "summary": "Hoe vertel je een kind over de dood?\nAls volwassene ben je geneigd te denken dat het nieuws inslaat als een bom, maar de kans is groot dat je kind vrij snel zegt dat het lekker wil gaan spelen.\nLater kun je checken: ik heb je dit vanmiddag verteld, hoe voel je je daarover?\u2019Hoe leg je uit wat \u2018dood zijn\u2019 betekent?\nVertel dat iemand niet meer ademt, dat het hart niet meer werkt of dat een zieke geen pijn meer voelt.\n\u2018Hoe kun je anders verwachten dat je kind leert hoe je emoties moet uiten?\u2019Kropt zoon of dochter emoties op?", "paragraphs": ["Beeld Claudie de Cleen", "De moeder van Jip (6) was plotseling overleden. \u2018Ga ik straks gewoon weer taal en rekenen geven? Terwijl dat ventje zijn moeder kwijt is. Mijn ogen lopen vol\u2019, schreef leerkracht Merel van Vroonhoven in haar column voor deze krant. Vroeg of laat krijgt elk gezin met de dood te maken, of het nou gaat om de moeder van een klasgenootje of oma. Hoe vertel je een kind over de dood?", "Dit zeggen de deskundigen", "\u2018Ouders zijn geneigd hun kind te beschermen als er iemand overlijdt en dus houden ze de waarheid liever achter\u2019, zegt Riet Fiddelaers-Jaspers van het Expertisecentrum Omgaan met Verlies. Dat is begrijpelijk, maar kinderen voelen haarfijn aan dat er iets aan de hand is. \u2018Ze worden onrustig zonder dat ze weten w\u00e1t er is. Dat maakt dat ze zich eenzaam voelen.\u2019", "Het is altijd beter om het nieuws zelf te vertellen. \u2018Neem een rustig moment en kijk je kind in de ogen\u2019, adviseert psycholoog Ellen Dreezens, auteur van Doorleefboek, voor kinderen in de rouw. Als volwassene ben je geneigd te denken dat het nieuws inslaat als een bom, maar de kans is groot dat je kind vrij snel zegt dat het lekker wil gaan spelen. \u2018Kinderen rouwen in kleine stukjes. Later kun je checken: ik heb je dit vanmiddag verteld, hoe voel je je daarover?\u2019", "Hoe leg je uit wat \u2018dood zijn\u2019 betekent? Maak het concreet, adviseren experts. Vertel dat iemand niet meer ademt, dat het hart niet meer werkt of dat een zieke geen pijn meer voelt. \u2018Kinderen komen vaak met praktische vragen: kun je dan nog eten en lopen?\u2019, aldus Dreezens. \u2018Tijdens deze herfstperiode kun je het verschil tussen leven en dood mooi bespreken door het verzamelen van blaadjes, steentjes en dode kevertjes.\u2019", "Pas op met metaforen. \u2018Ik hoor vaak: oma is op een lange reis, de poes is een ster, opa slaapt\u2019, vertelt Dreezens. \u2018Vooral jonge kinderen tot 8 jaar kunnen dat heel letterlijk nemen. Ze denken dat oma nog terugkomt. Of ze durven nooit meer te gaan slapen.\u2019 Zodra je het idee hebt dat je kind het begrijpt, kun je iemand best herdenken als een sterretje.", "Hoe pak je het aan?", "Jonge kinderen hebben nog geen woorden voor hun emoties. \u2018Als ouder ben je de vertaler van hun ervaring\u2019, zegt Dreezens. Leg uit: \u2018Ik zie dat je boos bent omdat opa dood is, en misschien ook een beetje verdrietig.\u2019 Vaders en moeders mogen zelf ook verdriet tonen. \u2018Hoe kun je anders verwachten dat je kind leert hoe je emoties moet uiten?\u2019", "Kropt zoon of dochter emoties op? Dat is soms best lastig om te ontdekken. \u2018Straal uit dat ze alles aan je mogen vragen\u2019, tipt Fiddelaers-Jaspers. \u2018Let op gedragsverandering. Is een druk baasje opeens stil? Praat ook met de juf. Op school laten ze vaak andere dingen zien.\u2019 In hun spel verwerken kinderen vaak hun emoties. \u2018Ze gaan opa bijvoorbeeld begraven in de zandbak\u2019, zegt de rouwtherapeut. \u2018Ik herinner me ook kleuters die op school steeds poppetjes van de muur lieten vallen nadat een vader van een flatgebouw was gesprongen. Volwassenen vragen zich af of dit normaal is. Dan zeg ik: ja. Het is goed dat het naar buiten komt.\u2019", "Er zijn verschillende manieren om met je kind stil te staan bij een sterfgeval. \u2018Het kan fijn zijn om een vast moment op de dag te kiezen. Steek na school of na het avondeten bijvoorbeeld een kaarsje aan, of zet een bloemetje neer. \u2018Kinderen zijn heel goed in het verzinnen van rituelen. Vraag: wat zullen we nog meer doen?\u2019 Grote kans dat er opeens een dinosaurus, Elsa-pop of knutselwerkje opduikt naast de kaars of bloem."], "authors": ["Anna Van Den Breemer"], "keywords": ["dat", "van", "kind", "een", "het", "kinderen", "dood", "en", "ze", "hoe", "te", "opvoedvraag", "op", "je", "met", "praat"], "pubDate": "2020-10-20T14:39:00Z", "publicationId": "1a359314-37ee-33a8-8de7-301d3eb2ed28"}