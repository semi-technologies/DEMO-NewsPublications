{"id": "3f6857a5-a087-3fa9-92c2-8b4acb6fa536", "title": "Moet je een taalfout altijd verbeteren?", "url": "https://trouw.nl/cultuur-media/moet-je-een-taalfout-altijd-verbeteren~b9922f86/", "summary": "De zin \u2018Deze brief kwalificeert als een besluit\u2019 drukt uit dat de brief bepaalde kenmerken heeft op basis waarvan hij als een besluit beschouwd moet worden.\nDe verwijzing naar de wetstekst maakt duidelijk welke kenmerken dat zijn (\u2018Onder besluit wordt verstaan: een schriftelijke beslissing van een bestuursorgaan, inhoudende een publiekrechtelijke rechtshandeling\u2019).\nDe brief is uiteraard schriftelijk, maar hij is blijkbaar ook van een bestuursorgaan, en er is een beslissing in verwoord die een publiekrechtelijke rechtshandeling inhoudt.\nMaak je van die formulering nu \u2018Deze brief is een besluit\u2019, dan is dat meer het uitspreken dan het verantwoorden van die kwalificatie.\nIk geloof dat ik het nut van het juridische jargon hier dus wel inzie.", "paragraphs": ["Afgelopen maandag schreef ik in deze rubriek over de zin \u2018Een kinderwagen kwalificeert als een vervoermiddel\u2019. Ik merkte toen op dat deze constructie weliswaar bestaat in de Nederlandse taal, maar dat het werkwoord \u2018kwalificeren\u2019 vermoedelijk alleen in juridisch jargon zo gebruikt wordt.", "Daarop kreeg ik een mail van een seniorjurist bij de Raad van State, die inderdaad meldt dat hij in juridische teksten regelmatig deze zin tegenkomt: \u2018De brief van [datum] kwalificeert als bedoeld in artikel 1:3, eerste lid van de Algemene wet bestuursrecht\u2019. Echter, zo voegt hij hieraan toe: \u2018Daar zet ik altijd een streep door. Ik maak ervan \u2018De brief is een besluit etc.\u2019 Ik meen dat een brief zichzelf niet kan kwalificeren of betitelen als een besluit.\u2019", "Natuurlijk kun je als corrector zo\u2019n zin aanstrepen, maar de verbetering lijkt me in dit geval wel enigszins een verarming. De zin \u2018Deze brief kwalificeert als een besluit\u2019 drukt uit dat de brief bepaalde kenmerken heeft op basis waarvan hij als een besluit beschouwd moet worden. De verwijzing naar de wetstekst maakt duidelijk welke kenmerken dat zijn (\u2018Onder besluit wordt verstaan: een schriftelijke beslissing van een bestuursorgaan, inhoudende een publiekrechtelijke rechtshandeling\u2019). De brief is uiteraard schriftelijk, maar hij is blijkbaar ook van een bestuursorgaan, en er is een beslissing in verwoord die een publiekrechtelijke rechtshandeling inhoudt.", "Maak je van die formulering nu \u2018Deze brief is een besluit\u2019, dan is dat meer het uitspreken dan het verantwoorden van die kwalificatie. Dat kun je ook zeggen als je het alleen maar vindt, of als iemand dat bepaald heeft. Maar in dit geval is het de wet die het bepaalt. Door zijn kenmerken kwalificeert de brief zichzelf als besluit.", "Ik geloof dat ik het nut van het juridische jargon hier dus wel inzie. Ik zou het niet verbeteren."], "authors": [], "keywords": ["van", "als", "deze", "taalfout", "het", "maar", "die", "ik", "brief", "moet", "een", "je", "dat", "altijd", "verbeteren"], "pubDate": "2020-11-27T13:34:00+01:00", "publicationId": "b66cd8e4-4294-3571-bcd7-e490527f1a48"}