{"id": "3fb2bbae-22f7-38c7-8ebb-6ddbfa116ea1", "title": "\u2018Uitwisseling digitale pati\u00ebntgegevens vereist realisme en daadkracht\u2019", "url": "https://volkskrant.nl/columns-opinie/uitwisseling-digitale-patientgegevens-vereist-realisme-en-daadkracht~b64174d0/", "summary": "Dat betekent dat ook iedere hacker in dit systeem gegevens kan opvragen.\nOplossingen voor gegevensoverdracht binnen de behandeling vereisen realisme en daadkracht van de overheid.\nDat ook een vakbond zoals Nu\u201991 dat \u2018recht\u2019 ook nog ondersteunt, is onbegrijpelijk.\nMariska Jansen, HarlingenHeldenZowat eenderde van het zorgpersoneel wil zich laten inenten tegen covid-19.\nEn dat deze zorgbonus erg duur uitvalt voor de schatkist en dit per volwassen Nederlander ongeveer 200 euro kost, geloof ik ook.", "paragraphs": ["Een huisarts tijdens een online consult met een pati\u00ebnt. Beeld ANP", "Brief van de dag", "In dezelfde Volkskrant waarin stond dat een secretaresse in het Bravis Ziekenhuis in Roosendaal bijna 350 keer in het medisch dossier van de ex-vrouw van haar man heeft gespiekt voor het schrijven van een wraakroman, stond een opiniestuk van hoogleraar actute geneeskunde Frank H. Bosch van het Rijnstate Ziekenhuis en Radboud UMC. Zijn pleidooi is dat in 2011 een enorme kans is gemist toen de Eerste Kamer het Elektronisch Pati\u00ebntendossier (epd) afwees, want als dat project was doorgegaan was al het gesleep met papieren dossiers bij de overplaatsing van pati\u00ebnten in coronatijd niet nodig geweest.", "Vanaf 2011 is een heel andere kans gemist. De overheid had toen aan de slag gemoeten om een systeem voor de overdracht van pati\u00ebntgegevens te ontwikkelen dat w\u00e9l privacyvriendelijk en veilig was, zoals de Eerste Kamer wilde. Het landelijke epd kent namelijk hetzelfde manco als het ziekenhuis-epd waarin de secretaresse zo makkelijk kon grasduinen: iedere arts of medewerker die aangeeft bij een behandeling betrokken te zijn of die een \u2018noodknop\u2019 indrukt, kan gegevens opvragen. Dat betekent dat ook iedere hacker in dit systeem gegevens kan opvragen. De conclusie is simpel: meer toegang is meer risico. Voor dit risico wilde de Eerste Kamer niet tekenen.", "Het punt dat hoogleraar Bosch maakt is terecht: gegevensoverdracht kost te veel tijd en energie. Maar het risico van onterechte inzage in pati\u00ebntgegevens zoals in het Bravis Ziekenhuis blijft in de weg staan van een simpele, na\u00efeve aanpak via ontsluiting van dossiers, door deze breed toegankelijk te maken. Juist voor scenario\u2019s als overplaatsing bestaan technieken om basisinformatie uit het huisartsdossier, apotheek en het overplaatsende ziekenhuis door te sturen, zonder papier of dvd\u2019s, en zonder dat medewerkers van andere ziekenhuizen deze gegevens opvragen.", "Oplossingen voor gegevensoverdracht binnen de behandeling vereisen realisme en daadkracht van de overheid. Maar ook vereist het risicobewustzijn van doktoren. Want zonder dat bewustzijn zal de pati\u00ebnt steeds vaker de dupe zijn van techno-optimisme en na\u00efviteit. De overheid heeft het probleem tien jaar voor zich uit geschoven. Het zou een kans zijn als dokters zoals Frank H. Bosch van dezelfde overheid \u00e9chte oplossingen eisen die niet kwetsbaar zijn voor hackers of wraakzuchtige secretaresses, maar die de zorgverlener \u00e9n de pati\u00ebnt ontzorgen.", "Guido van \u2019t Noordende, Amsterdam", "Onbegrijpelijk", "\u2018En als ze in de zorg de prik niet willen?\u2019 De kop van een artikel in de Volkskrant waarin nog eens tot uitdrukking komt dat zorgmedewerkers massaal een griepprik en wellicht nu ook de coronaprik mijden. Eigenlijk te gek voor woorden, dat juist in zorg opgeleide mensen die voor veelal kwetsbare mensen zorgen deze voorzorg niet (moeten) nemen.", "Wel ach en wee roepen toen er te weinig beschermende middelen waren. Wel voor lief nemen dat hierdoor een hoog ziektepercentage onder zorgmedewerkers de zorg mede ontwricht. In hun eigen familie- en vriendenkring ook nog eens een risicofactor zijn. En dan de beschermingsfactor (ook naar de ander!) met stip op \u00e9\u00e9n, de vaccinatie, bewust uit de weg gaan?! Dat ook een vakbond zoals Nu\u201991 dat \u2018recht\u2019 ook nog ondersteunt, is onbegrijpelijk.", "Lau Lavooij, Gilze", "Terechte twijfel", "Van alle kanten neemt de druk toe op zorgmedewerkers om zich te laten inenten, en zoals ook voor de jaarlijkse griepprik besteden instellingen daar een hoop tijd en geld aan. Ongeacht de aantoonbare zin van vaccineren (zie de babyprikken waardoor bepaalde ziektes hier niet meer voorkomen), is de druk vanuit de maatschappij en de werkgevers onaanvaardbaar: verpleegkundigen zijn \u00f3\u00f3k mensen die zelf mogen, kunnen en zullen kiezen.", "Dat is niet vanwege het neoliberale beleid van de afgelopen decennia dat mensen leert zichzelf als het middelpunt van het heelal te beschouwen, maar vanwege artikel 11 van de Grondwet, over de integriteit van het lichaam. Ten tweede is nergens te lezen over de omgang met die andere, ook respectabele wet, over de vrijheid van godsdienst, die strenggelovigen vrij laat in \u00e9n niet gevaccineerd willen worden \u00e9n wekelijks met z\u2019n allen bij elkaar komen waar dat in andere theaters niet mag.", "Zowel dwang als ongelijkheid brengt een groot deel van mijn collega\u2019s terecht aan het twijfelen.", "Mariska Jansen, Harlingen", "Helden", "Zowat eenderde van het zorgpersoneel wil zich laten inenten tegen covid-19. Eenderde twijfelt, en nog eens eenderde wil geen prik. Wie zijn nu de echte helden in de zorg voor wie we kunnen applaudisseren?", "Kees van der Put, Son", "Klappen", "Er wordt steeds vaker (fysiek) geweld gebruikt tegen zorgverleners in verband met corona. Zo krijgt de term \u2018klappen voor de zorg\u2019 in de tweede golf een heel andere betekenis.", "Fred Kleinveld, Batenburg", "Zorgbonus", "Ik begrijp dat het kabinet een gebaar wilde maken naar de zorg vanwege het harde werk dat geleverd is en nog steeds uitgevoerd moet worden. En dat deze zorgbonus erg duur uitvalt voor de schatkist en dit per volwassen Nederlander ongeveer 200 euro kost, geloof ik ook. En dat dit bedrag vele malen hoger is dan de 1.100 euro netto die uitgekeerd is aan 400 ambtenaren van VWS begrijp ik ook.", "Maar wat kosten al die miljarden ondersteuning voor andere sectoren per volwassen Nederlander? Waarom wordt de zorgbonus langs deze meetlat gelegd en de rest niet? Kan Hugo de Jonge dit uitleggen?", "Laura Moerland, \u2019s-Heer Hendrikskinderen", "Zorgbonus (2)", "Ik lees dat 1,2 miljoen werknemers in de zorg 1.000 euro zorgbonus krijgen. Rekent u even met mij mee? 1.000 x 1,2 miljoen = 1,2 miljard. Hoe kan het dan dat deze bonus de regering 2,2 miljard kost, zoals in het bericht staat?"], "authors": [], "keywords": ["uitwisseling", "vereist", "daadkracht", "van", "digitale", "het", "die", "pati\u00ebntgegevens", "realisme", "een", "ook", "en", "dat", "te", "niet", "voor"], "pubDate": "2020-12-10T14:47:55+01:00", "publicationId": "1a359314-37ee-33a8-8de7-301d3eb2ed28"}