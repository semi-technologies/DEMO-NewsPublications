{"id": "d881df5a-7a11-3aa2-8319-46a2d5bb6929", "title": "De nieuwe Fiat 500e is een serieus vrolijk autootje", "url": "https://volkskrant.nl/cultuur-media/de-nieuwe-fiat-500e-is-een-serieus-vrolijk-autootje~b5e60f99/", "summary": "De Fiat 500 had nooit een chagrijnige uitstraling, maar de nieuwe elektrische 500 is helemaal een vrolijk karretje geworden.\nHet dashboard is dat van een moderne compacte auto; er is niets over van de blik-uitstraling van de eerste moderne versie.\nDe 500 op fossiele brandstof blijft, vooralsnog, maar krijgt niet de upgrade naar het nieuwe uiterlijk.\nDe 500 is te koop in twee smaken: een standaard accu van 24 kWh met een standaard elektromotor (94 pk), maar er is er ook een met een extra zware accu (42 kWh) en een sterkere elektromotor (118 pk).\nMaar de kosten per kilometer zijn lager door de lagere energiekosten, veel minder onderhoud en het ontbreken van wegenbelasting.", "paragraphs": ["Fiat 500e, versie La Prima.", "De Fiat 500 had nooit een chagrijnige uitstraling, maar de nieuwe elektrische 500 is helemaal een vrolijk karretje geworden. Hoewel het beeld direct zegt: de vijfhonderd, is er geen paneel en geen knop hetzelfde gebleven. De hele auto is opnieuw ontwikkeld voor de elektrische aandrijving. De retro-uitstraling, waardoor de 500 vanaf 2007 zo\u2019n succesverhaal werd, is vrijwel overboord gezet. Al hebben de ontwerpers nog zo hun best gedaan om de beeldtaal van het model uit de jaren vijftig op te roepen, eenmaal achter het stuur is daarvan weinig van over. Het dashboard is dat van een moderne compacte auto; er is niets over van de blik-uitstraling van de eerste moderne versie. De 500 is een auto geworden die zich moeite loos kan scharen tussen de serieuze kleinere auto\u2019s, waarbij we denken aan de Mini en de nieuwe elektrische Twingo.", "De fabrikant presenteert drie uitvoeringen van de elektrische 500 uit: de uitvoering die Blik beproefde, de cabrioversie en een opvallende uitvoering met een handig achterdeurtje aan de rechterkant, die het in- en uitstappen nu eens g\u00e9\u00e9n Houdini-act maakt; de 3+1-versie. De 500 op fossiele brandstof blijft, vooralsnog, maar krijgt niet de upgrade naar het nieuwe uiterlijk.", "Met een vanafprijs van 25 duizend euro is de derde generatie 500 geen koopje, maar hij is \u2013 we zeiden het al: een serieuze auto \u2013 helemaal volgestopt met rijhulpjes. Dat werd ook wel tijd, Fiat liep niet bepaald voorop met de elektronische snoepwinkel, maar het bedieningsgemak verrast aangenaam.", "De auto is de eerste auto uit het A-segment die in de standaarduitvoering autonoom kan rijden op niveau 2, het instapniveau van het autonoom rijden. Dat betekent: de mens stuurt en remt, de rest wordt aardig in de gaten gehouden en aan de bestuurder doorgegeven. Zoals de dode hoek, de lijnen op de weg, de overstekende voetganger, de toegestane snelheid en natuurlijk de route.", "Een opvallende innovatie vormen de vier knoppen op het dashboard die de klassieke pook vervangen. Met de toetsen \u2018vooruit\u2019, \u2018achteruit\u2019, \u2018neutraal\u2019 en \u2018parkeren\u2019 kunnen we prima werken. En nee, dat ziet er bepaald niet masculien uit, maar misschien juist daarom: heel aangenaam, en we kunnen het alleen maar fluisteren: heel modern.", "Gereden Fiat 500 La Prima Prijs \u20ac 35.900 (vanaf \u20ac 24.900) Gewicht 1.465 kg LxHxB 363 \u00d7 153 \u00d7 168 cm Accu 42kWh Vermogen 118 pk Actieradius WLTP 320 km", "Waar we ook enthousiast van werden is de mogelijkheid om met \u00e9\u00e9n pedaal \u2013 het gaspedaal dat we voortaan het stroompedaal zullen noemen \u2013 te rijden. Wie het verkeer een beetje in de gaten houdt, hoeft de rem nauwelijks aan te raken. Dat komt door regeneratie van de bewegingsenergie: wie de stroompedaal loslaat, laat de auto afremmen, waardoor er weer een pietsie energie wordt opgeslagen in de accu. Dat gaat op een heel voorspelbare en aangename manier. Vooral in stadsverkeer went deze manier van remmen vrij snel en het moet aardig wat energie (en slijtage!) schelen. Voor op de snelweg is er een modus die de auto laat uitrollen bij voet los van het pedaal, en bij energiepaniek is er de \u2018sherpa\u2019-modus die de auto met minimaal stroomverbruik naar de eerste de beste stroompaal brengt.", "De 500 is te koop in twee smaken: een standaard accu van 24 kWh met een standaard elektromotor (94 pk), maar er is er ook een met een extra zware accu (42 kWh) en een sterkere elektromotor (118 pk).", "In het eerste geval is de auto in prijs vergelijkbaar met een luxere uitvoering van de benzineversie. Maar de kosten per kilometer zijn lager door de lagere energiekosten, veel minder onderhoud en het ontbreken van wegenbelasting.", "Wat weggedrag betreft valt er verder genoeg te beleven. De 500 stuurt licht en precies en hoeft verkeersdrempels niet op kruipsnelheid te veroveren. Natuurlijk, elektrische auto\u2019s zijn relatief zwaar. Dat valt bij kleintjes nog eens extra op, maar een auto die speciaal is ontworpen om het gewicht van de accu's zo veel mogelijk te verhullen zoals de 500, maakt beslist niet de indruk een onhandelbare zwaargewicht te zijn. De 1400 kg worden met plezier gedragen, en je moet beslist je best doen de auto in een royale bocht uit het spoor te krijgen. En dan is er gelukkig nog de elektronica die de boel in het gareel houdt."], "authors": ["Theo Stielstra"], "keywords": ["nieuwe", "van", "fiat", "een", "500e", "en", "autootje", "500", "met", "te", "serieus", "op", "er", "auto", "vrolijk", "het"], "pubDate": "2020-12-08T18:04:27Z", "publicationId": "1a359314-37ee-33a8-8de7-301d3eb2ed28"}