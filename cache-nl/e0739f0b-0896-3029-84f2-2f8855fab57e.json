{"id": "e0739f0b-0896-3029-84f2-2f8855fab57e", "title": "Reizen naar Cura\u00e7ao afgeraden vanwege oplopend aantal besmettingen", "url": "https://nu.nl/coronavirus/6095425/reizen-naar-curacao-afgeraden-vanwege-oplopend-aantal-besmettingen.html", "summary": "Het ministerie van Buitenlandse Zaken scherpt het reisadvies voor Cura\u00e7ao aan naar kleurcode 'oranje' vanwege de toename van het aantal nieuwe besmettingen op het eiland.\nHet ministerie adviseert alleen naar het eiland te reizen als dat noodzakelijk is.\nMensen die momenteel op Cura\u00e7ao zijn, hoeven volgens het ministerie niet direct terug te keren.\nNa de persconferentie van premier Mark Rutte van begin november ontstond er een run op vakanties naar Cura\u00e7ao.\nRutte gaf toen het \"dringende\" advies om tot half januari niet naar het buitenland te reizen, maar liet ook weten dat Nederlanders nog wel naar Cura\u00e7ao en Bonaire kunnen reizen.", "paragraphs": ["Het ministerie van Buitenlandse Zaken scherpt het reisadvies voor Cura\u00e7ao aan naar kleurcode 'oranje' vanwege de toename van het aantal nieuwe besmettingen op het eiland. Het ministerie adviseert alleen naar het eiland te reizen als dat noodzakelijk is.", "Mensen die momenteel op Cura\u00e7ao zijn, hoeven volgens het ministerie niet direct terug te keren. Wel wordt verzocht bij thuiskomst tien dagen in thuisquarantaine te gaan.", "Na de persconferentie van premier Mark Rutte van begin november ontstond er een run op vakanties naar Cura\u00e7ao. Rutte gaf toen het \"dringende\" advies om tot half januari niet naar het buitenland te reizen, maar liet ook weten dat Nederlanders nog wel naar Cura\u00e7ao en Bonaire kunnen reizen. Voor Bonaire geldt nu nog code geel.", "Cura\u00e7ao ziet het aantal nieuwe besmettingen sinds enkele weken fors toenemen. Inmiddels is een noodwet aangenomen, zodat overtreders van de coronamaatregelen beboet kunnen worden. Dat was daarvoor niet mogelijk. In Cura\u00e7ao geldt onder meer een avondklok.", "De invoering van de noodwet stond al zes maanden op de agenda, maar werd vertraagd door protest vanuit de oppositie. Uiteindelijk is de wet in een flink gewijzigde vorm aangenomen. Volgens minister-president Eugene Rhuggenaath heeft de overheid \"het gereedschap van de noodwet nodig om de coronacrisis te bestrijden\"."], "authors": ["Door", "Nu.Nl Anp"], "keywords": ["van", "vanwege", "noodwet", "aantal", "besmettingen", "reizen", "naar", "oplopend", "het", "op", "afgeraden", "een", "niet", "te", "cura\u00e7ao"], "pubDate": null, "publicationId": "4d7a0f80-7953-388c-9af8-e7a437b5632e"}