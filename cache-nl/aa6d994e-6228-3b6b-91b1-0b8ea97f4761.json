{"id": "aa6d994e-6228-3b6b-91b1-0b8ea97f4761", "title": "Minder medicijnen, effectievere behandelingen. Hoe zit dat?", "url": "https://www.parool.nl/nederland/minder-medicijnen-effectievere-behandelingen-hoe-zit-dat~b1790275/", "summary": "Het probleem is dat onderzoek en gezondheidszorg nog steeds uitgaan van het idee dat het twee gescheiden processen zijn, niet \u00e9\u00e9n proces.\n\u201cAllereerst moet je met onderzoek aantonen dat behandelingen effectiever zijn als je rekening houdt met de achtergrond van de pati\u00ebnt.\nEen medicijn dat je krijgt van iemand in een witte jas in een ziekenhuis vertrouw je sneller dan een medicijn van een clown in een circus.\nDie wijzen er allemaal op dat je met conditionering met minder medicijnen toekunt.\nDat houdt in dat als je negatieve verwachtingen hebt van een medicijn, het ook minder goed werkt.", "paragraphs": ["Ivan Pavlov (midden) toonde met zijn beroemde experiment de conditionering aan. Beeld Bettmann Archive", "Voor veel mensen voelt het ondanks alle wetenschappelijke \u00adbewijzen een beetje als magie: het placebo\u00ad-effect. Je neemt een pilletje zonder werk\u00adzame stof en doordat jij erop vertrouwt, word je er beter van. Onze gedachten en gevoelens zijn dus niet los te zien van onze lichamelijke processen.", "Andrea Evers, hoogleraar gezondheidspsycho\u00adlogie aan de Universiteit Leiden, onderzoekt de werking van het placebo-effect. Hoe beter we het begrijpen, des te gerichter pati\u00ebnten optimaal kunnen worden behandeld. Zij pleit ervoor om in onderzoek en behandelingen naar het hele plaatje te kijken, zonder die eeuwige splitsing tussen psychologie en geneeskunde.", "Waarom kunnen we lichaam en geest niet los van elkaar zien?", "\u201cMet elke gedachte gaat een parallel hersenproces gepaard. Dat heeft dan weer invloed op onder andere het immuunsysteem. Je gedachten hebben dus een directe invloed op je lichaam en omgekeerd geldt hetzelfde. We kunnen die wederzijdse invloed niet heel nauwkeurig in kaart brengen. Het probleem is dat onderzoek en gezondheidszorg nog steeds uitgaan van het idee dat het twee gescheiden processen zijn, niet \u00e9\u00e9n proces. Maar een pati\u00ebnt in de spreekkamer is niet puur een \u00adverzameling cellen of eiwitten, een ziekte. Een pati\u00ebnt is een mens met gedachten en gevoelens, die allemaal invloed hebben op het ziekteproces. Ons zorgsysteem houdt daar geen rekening mee.\u201d", "Hoe moeten we dat veranderen?", "\u201cAllereerst moet je met onderzoek aantonen dat behandelingen effectiever zijn als je rekening houdt met de achtergrond van de pati\u00ebnt. Wij \u00adzeggen: je moet het hele plaatje bekijken, de relatie tussen de verschillende processen aan\u00adtonen. Hiervoor kijken we niet naar pati\u00ebnten, maar gebruiken we experimenteel laboratorium\u00adonderzoek, want dat is de zuiverste vorm van onderzoek.\u201d", "Hoe gaat zo\u2019n laboratoriumonderzoek in zijn werk?", "\u201cWe kijken bijvoorbeeld of je mensen kunt aan\u00adleren dat ze minder of meer pijn hebben. Met bewuste of onbewuste processen. In de bewuste vorm gaat dat vooral via communicatie. Dan geef ik iemand een pijnprikkel en zeg ik: \u2018Dit is vast h\u00e9\u00e9l pijnlijk.\u2019 Dan rapporteren mensen gegarandeerd meer pijn. E\u00e9n suggestie is dus al genoeg om iemand meer pijn te laten ervaren, in elk geval subjectief; fysiologisch is het een iets complexer proces.\u201d", "\u201cNog veel interessanter zijn onbewuste ef\u00adfecten. Een medicijn dat je krijgt van iemand in een witte jas in een ziekenhuis vertrouw je sneller dan een medicijn van een clown in een circus. Dat komt doordat je een bepaalde verwachting hebt. Die be\u00efnvloedt je lichamelijke processen en daarmee de werking van het medicijn.\u201d", "Hoe kunnen verwachtingen lichamelijke \u00adprocessen be\u00efnvloeden?", "\u201cHet duidelijkste bewijs daarvoor is dat lab\u00adonderzoek laat zien dat je neurobiologische processen, zoals hormonen of moleculen die een rol spelen in het afweersysteem, kunt aanleren. Dat kennen we van Pavlovs honden, die telkens te eten kregen na een belletje. Na een tijdje koppelden de honden het belletje aan eten en gingen ze al speeksel produceren als ze dat geluid hoorden. Wij geven mensen ook medicijnen met een prikkel erbij. Dat kan bijvoorbeeld een milkshake zijn. Die fungeert dan als Pavlovs belletje. We geven drie dagen lang een medicijn met een milkshake en daarna alleen die milkshake. Dat drankje lokt dan dezelfde lichamelijke respons uit als het medicijn. Het is dus mogelijk om het lichaam moleculen te laten maken die een rol spelen in het afweersysteem.\u201d", "Maar betekent dat dan dat medicijnen na drie dagen overbodig zijn?", "\u201cZeker niet. De respons die we in het lab kunnen aanleren, is nog klein. Bij oxytocine, het \u2018knuffelhormoon\u2019, was de respons niet meer dan een duizendste van de respons die het medicijn zelf gaf. Bovendien dooft zo\u2019n respons na verloop van tijd uit. Dat zag Pavlov ook al: als het belletje niet meer aan voedsel is gekoppeld, vergeet zo\u2019n hond dat weer snel. Dus je moet het op een of andere manier blijven koppelen. Daarvoor is nog veel onderzoek nodig. Er zijn experimenten gedaan waarbij het medicijn\u00adgebruik van pati\u00ebnten werd aangepast. Artsen schreven eerst een hoge dosis medicijnen voor, vervolgens lieten ze die even weg en gaven daarna een dosis volgens een schema, zodat het conditioneringseffect zo min mogelijk uitdoofde. Die experimenten zijn gedaan met nierziektes, depressie en de huidziekte psoriasis. Die wijzen er allemaal op dat je met conditionering met minder medicijnen toekunt. Maar in totaal zijn er misschien tien van dat soort onderzoeken uitgevoerd. Eigenlijk zou je dit moeten doen voor elke ziekte en voor elk medicijn.\u201d", "Hoe kun je het placebo-effect optimaal benutten?", "\u201cNaast het placebo-effect heb je het tegenovergestelde, het nocebo-effect. Dat houdt in dat als je negatieve verwachtingen hebt van een medicijn, het ook minder goed werkt. Uit onderzoek blijkt vooral dat je niet zozeer het placebo-effect moet benutten, als wel het nocebo-effect moet vermijden. Als er \u00e9\u00e9n risicofactor is die al onze ziektes negatief be\u00efnvloedt, dan is het dat \u2018nocebo-achtige\u2019 denken: continu negatieve verwachtingen hebben. Dat kan allerlei biolo\u00adgische processen in gang zetten die de afweer negatief be\u00efnvloeden. Die negatieve gedachten kun je mensen afleren, bijvoorbeeld met psychotherapie.\u201d", "Kan het medicijngebruik afnemen dankzij uw vakgebied?", "\u201cJazeker. Ik denk dat we binnen vijf jaar al verschil kunnen zien. Dat moet ook. Huisartsen hebben te maken met veel pati\u00ebnten met aanhoudende klachten waarvan ze niet weten wat ze ermee aan moeten. Er is gewoon veel vraag naar een interdisciplinaire aanpak. Het huidige gezondheidssysteem, dat de mens zelf niet centraal stelt, werkt niet meer.\u201d", "Andrea Evers, geboren te Arnsberg (Duitsland), 7 februari 1967 Beeld Bob Bronshoff"], "authors": ["Fenna Van Der Grient", "Jim Jansen"], "keywords": ["zijn", "van", "zit", "behandelingen", "en", "een", "met", "minder", "hoe", "effectievere", "medicijnen", "het", "niet", "dat", "die", "je"], "pubDate": "2021-01-10T06:00:09Z", "publicationId": "a3002aeb-6d5a-3894-adcb-0212effbc567"}