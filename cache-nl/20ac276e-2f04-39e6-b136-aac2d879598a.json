{"id": "20ac276e-2f04-39e6-b136-aac2d879598a", "title": "Is een redactionele aanpassing van uw brief altijd een correctie?", "url": "https://trouw.nl/cultuur-media/is-een-redactionele-aanpassing-van-uw-brief-altijd-een-correctie~b52f068a/", "summary": "De eerste zin luidde: \u2018Ook in Drenthe, of Oost-Groningen, bestaat al geruime tijd geen echte stilte en geen nachtelijk duister meer\u2019.\nHet schrappen van de komma\u2019s maakt van het tussenwerpsel \u2018of Oost-Groningen\u2019 een gewone nevenschikking.\nHet omzetten van \u2018bestaat geen echte stilte en geen nachtelijk duister meer\u2019 tot \u2018bestaan echte stilte en nachtelijk duister niet meer\u2019 is vermoedelijk vooral verkorting.\nDe oorspronkelijke zin is een samentrekking van twee zinnen: er bestaat geen echte stilte meer, en er bestaat geen nachtelijk duister meer.\nDe aanpassing maakt een nevenschikking van \u2018stilte en duister\u2019, en kiest dan voor het meervoud.", "paragraphs": ["Een lezer ziet zijn brief in Trouw van 4 november 2020 door de redactie bewerkt. De eerste zin luidde: \u2018Ook in Drenthe, of Oost-Groningen, bestaat al geruime tijd geen echte stilte en geen nachtelijk duister meer\u2019. De redactie haalt om te beginnen die komma\u2019s weg, schrapt \u2018al geruime tijd\u2019, en zet de rest om tot \u2018bestaan echte stilte en nachtelijk duister niet meer\u2019. De lezer krijgt de indruk dat het om correcties gaat, en vindt het allemaal maar onduidelijk. Hoe zit dat precies?", "Ik denk dat het meer om redactionele aanpassingen gaat dan om correcties. Het schrappen van de komma\u2019s maakt van het tussenwerpsel \u2018of Oost-Groningen\u2019 een gewone nevenschikking. Vermoedelijk is dit ook bedoeld. Als tussenwerpsel zou de betekenis van de zin vooral betrekking hebben op Drenthe. Dat \u2018of Oost-Groningen\u2019 krijgt dan het karakter van een bijkomstigheid (\u2018o ja, en ook in Oost-Groningen\u2019).", "De boodschap beter tot uiting laten komen", "Ook het wegstrepen van \u2018al geruime tijd\u2019 zal bedoeld zijn om de kern van de boodschap beter tot uitdrukking te laten komen. Het gaat immers vooral over de huidige toestand en niet zozeer de geschiedenis daarvan.", "Het omzetten van \u2018bestaat geen echte stilte en geen nachtelijk duister meer\u2019 tot \u2018bestaan echte stilte en nachtelijk duister niet meer\u2019 is vermoedelijk vooral verkorting. De oorspronkelijke zin is een samentrekking van twee zinnen: er bestaat geen echte stilte meer, en er bestaat geen nachtelijk duister meer. De aanpassing maakt een nevenschikking van \u2018stilte en duister\u2019, en kiest dan voor het meervoud. Wat dan een beetje wringt is dat \u2018stilte\u2019 en \u2018duister\u2019 niet-telbare woorden zijn. Je kunt moeilijk spreken van \u2018twee stiltes\u2019 en al helemaal niet van \u2018twee duisters\u2019. Anderzijds kun je \u2018stilte en duister\u2019 moeilijk als een eenheid zien. Beide keuzes (enkelvoudige samentrekking of meervoudige nevenschikking) zijn dus te verdedigen.", "In de rubriek Taal worden grammaticale geschillen, etymologische enigma\u2019s en andere taaltwijfels voor u opgehelderd door Peter-Arno Coppen en Ton den Boon. Ook een taalvraag? Mail naar p.a.coppen@let.ru.nl of tdb@taalbank.nl."], "authors": ["Peter-Arno Coppen"], "keywords": ["van", "aanpassing", "redactionele", "en", "duister", "uw", "een", "correctie", "brief", "om", "nachtelijk", "geen", "altijd", "het", "meer", "stilte"], "pubDate": "2020-12-18T08:51:00Z", "publicationId": "b66cd8e4-4294-3571-bcd7-e490527f1a48"}