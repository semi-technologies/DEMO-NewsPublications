{"id": "48fe5ebd-5dd6-3f6b-958c-65f00968a3c2", "title": "Op \u00e9\u00e9n-dags-vakantie langs kruiswegstaties, wijngaarden en geelbuikpadden", "url": "https://trouw.nl/reizen/op-een-dags-vakantie-langs-kruiswegstaties-wijngaarden-en-geelbuikpadden~bac29aea/", "summary": "Wierts: \u201cOp het eerste paneel zie je het verraad van Judas waar het allemaal mee begon.\nUit het graf zie je een waas van groen kiemen.\u201dDe kleuren, het okergeel, het lichte groen, zijn zacht en \u00addromerig.\nNeem voor rondleidingen op de wijngaarden langs de route contact op met de eigenaar.\nOveral vind je padden\u00adstoelen en eikels, kastanjes en aan de kant van de weg staat een walnotenboom.\nAan het spoor van het \u00adMiljoenenlijntje glanst het dorp Eys in de zon.", "paragraphs": ["Heeft Maria nou een hoedje op? En kijk, er zit een hondje achter haar. Of is het een marter? De beroemde muurschilderingen van kunstenaar Aad de Haas in de kerk in het Zuid-Limburgse dorpje Wahl\u00adwiller roepen meteen allerlei vragen op.", "Boudewijn Wierts, secre\u00adtaris van het kerkbestuur gaat erop door: \u201cZie je ook die vrouw met een paraplu achter haar rug? Allemaal elementen om het \u00adlijdensverhaal van Jezus in de \u00adactualiteit te plaatsen. Het is een verhaal van alle tijden, benadrukt De Haas hiermee.\u201d", "De Cunibertuskerk, met de panelen van Aad de Haas. Beeld Etienne C.L. van Sloun", "Aad de Haas, honderd jaar geleden geboren, vlucht tijdens de Tweede Wereldoorlog vanuit Rotterdam naar Limburg. Nauwelijks 26 jaar is de kunstenaar, wanneer hij de opdracht krijgt om de Cunibertuskerk van muurschilderingen te voorzien. Terwijl zijn vrouw de betreffende passages uit de bijbel voorleest, gaat De Haas aan de slag. Twee extra afbeeldingen voegt hij toe aan de veertien gebruikelijke sc\u00e8nes uit het lijdens\u00adverhaal van Jezus.", "Wierts: \u201cOp het eerste paneel zie je het verraad van Judas waar het allemaal mee begon. De bomen treuren mee. Zij laten de takken hangen.\u201d Hij wijst naar een glas-in-lood-raam: \u201cDe laatste statie laat de verrijzenis van Jezus zien. Die is speciaal zo geplaatst dat om drie uur \u2018s middags, het uur dat Jezus stierf, het licht erop valt. Nu bloeien de takken en ze zijn \u00adomhooggericht. Uit het graf zie je een waas van groen kiemen.\u201d", "De kleuren, het okergeel, het lichte groen, zijn zacht en \u00addromerig. De gelaatstrekken van de personen op de staties zijn \u00adabstract, niet ingetekend.", "Beeld Lenneke van der Burg", "Sommige bezoekers van de kerk vinden het net schapenkoppen. Hoe die sobere, expressionistische stijl destijds viel? De parochianen waren in meerderheid tevreden, bleek uit een \u2013 achter de rug van De Haas om \u2013 gehouden enqu\u00eate. Maar enkele Zuid-Limburgse kunstenaars voelen zich bedreigd door de Hollandse indringer die zo afwijkt van hun traditionele neo-barokke schilderstijl. Ook de voortdurende aanvallen van een aantal journalisten met fascistische denkbeelden op \u2018de schilder van Wahlwiller\u2019 deed de rust geen goed.", "De wandeling Route des Vins: Wahlwiller\u2013Eys begint op de parkeerplaats achter de Cunibertuskerk aan de J.F. Kennedystraat in Wahlwiller. De route is bewegwijzerd en er is een brochure met kaartje, te vinden op visitzuidlimburg.nl. De route is ongeveer 10 kilometer lang. Neem voor rondleidingen op de wijngaarden langs de route contact op met de eigenaar.", "Beeld Lenneke van der Burg", "Wanneer door al het geschrijf het Vaticaan lucht krijgt van de ophef, is dat de druppel. De staties moeten weg. Uitgerekend op Goede Vrijdag in april 1949 draagt De Haas zelf zijn zestien panelen de kerk uit. \u201cEen nieuwe statie erbij in Wahlwiller. Onze lieve Heer vliegt de kerk uit\u201d, schijnt hij daarbij gezegd te hebben. Pas in 1981 worden de kruiswegstaties, door toedoen van bisschop Gijsen, teruggeplaatst. \u201cHeeft hij toch nog \u00e9\u00e9n ding goed gedaan\u201d, mompelt iemand.", "De Cunibertuskerk, Oude Baan 21 in Wahlwiller, is dagelijks van 9.00 en 18.00 uur geopend en dan kan de bezoeker de muurschilderingen van Aad de Haas bezichtigen vanachter een hek. Op zondag van 13.00 tot 16.00 uur kan dat ook zonder hek. Wie een rondleiding met uitleg wil, kan mailen naar kerkbestuur.wahlwiller@gmail.com.", "In museum Schunck en het Limburgs Museum in Venlo zijn tentoonstellingen van ander werk van De Haas.", "Koeien gaan voor", "Vanuit de kerk loop je zo het dorp uit. Een veldweg naar rechts en je zit midden in de \u00adnatuur. Een kudde Limousin koeien doorkruist het dal. Die gaan voor.", "Beeld Lenneke van der Burg", "Dan begint het stijgen. Na het Wiengetske, Limburgs voor wijnsteegje, blijft het pad dichtbij de wijngaarden. Rijen wijnranken met kleine groene druiven, daarachter rollende heuvels, eindeloze luchten en in de verte het kerkje van Wahlwiller. Harrie Huijben, eigenaar van de Cunibertus en Hubertus wijngaard wijst op de wilde oregano die overal staat. En de zeldzame orchideetjes en gevlekte scheerling waarmee, volgens het \u00adverhaal, de filosoof Socrates \u00advergiftigd werd.", "Huijben: \u201cEerst wilde ik de oorspronkelijk rijke graslanden herstellen. Door de kunstmest was de grond helemaal dood.\u201d Nu kijkt hij tevreden over zijn twee wijngaarden heen het dal in. \u201cIn de zomer, op een zwoele avond zie je hier overal de lichten van vuurvliegjes.\u201d", "Beeld Lenneke van der Burg", "Naast het wandelpad staat een stenen bak met water. Huijben: \u201cDie staan er voor de geelbuikvuurpadden, die zich alleen voortplanten in vers water waar geen enkel ander dier in zit. Vroeger had je plassen in karrensporen. Die vielen droog en vulden zich daarna weer met regenwater. Nu helpen we de padden door waterbakken te plaatsen.\u201d", "De noten liggen voor het oprapen", "Het groen van de wijngaarden is een uitzondering in het verder grijsbruine landschap. De akkers zijn meest gerooid. Langs het pad staan verdroogde distels en een paar verschrompelde bramen. Overal vind je padden\u00adstoelen en eikels, kastanjes en aan de kant van de weg staat een walnotenboom. De noten liggen voor het oprapen.", "Beeld Lenneke van der Burg", "De bordjes van de wandeling, geelbruin met een druiventros erop, vallen soms weg in het landschap. Het kaartje biedt dan uitkomst. Aan het spoor van het \u00adMiljoenenlijntje glanst het dorp Eys in de zon. De kerk met uivormige torenspits staat er pront bij. De weg het dorp uit, langs de Mariagrot, versmalt en stijgt verder naar Eyserheide. Daarna een lang recht stuk het dal in, met aan de rechterkant uitzicht tot aan de kerk van Eys toe.", "Verder langs het wegkruis \u2018Eert den Schepper\u2019, met aan alle kanten uitgestrekte heuvels, overal dat prachtige Limburgse landschap. Het hoofd is door\u00adgewaaid, de benen zijn vermoeid. Het was een vakantie van \u00e9\u00e9n dag.", "Lees ook:", "Oer-Hollandse taferelen aan de Duitse Waddenkust", "Aan de Duitse Waddenkust, vlak tegen de Deense grens, kom je als Groninger in eigen dialect een heel eind. Er is ook een oer-Hollands zeventiende-eeuws stadje, voor andere reizigers met heimwee."], "authors": ["Lenneke Van Der Burg"], "keywords": ["van", "kruiswegstaties", "op", "het", "met", "wijngaarden", "zijn", "langs", "die", "geelbuikpadden", "een", "je", "en", "aan", "\u00e9\u00e9ndagsvakantie"], "pubDate": "2020-11-08T16:47:00+01:00", "publicationId": "b66cd8e4-4294-3571-bcd7-e490527f1a48"}