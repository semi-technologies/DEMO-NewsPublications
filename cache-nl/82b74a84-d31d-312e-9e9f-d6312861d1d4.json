{"id": "82b74a84-d31d-312e-9e9f-d6312861d1d4", "title": "The Perfect Candidate is milde maatschappijkritiek waar ook liefde voor Saoedi-Arabi\u00eb in doorklinkt \u2605\u2605\u2605\u2606\u2606", "url": "https://volkskrant.nl/cultuur-media/the-perfect-candidate-is-milde-maatschappijkritiek-waar-ook-liefde-voor-saoedi-arabie-in-doorklinkt~b9ee0671/", "summary": "Beeld FilmstillHet is niet dat Maryam het type is dat de barricaden wil beklimmen.\nEn dat is al ingewikkeld genoeg, met oudere mannen die weigeren door haar geholpen te worden, en met de onverharde toegangsweg richting de eerstehulppost die een grote modderpoel is geworden.\nNa de Amerikaanse producties Mary Shelley (2017) en Nappily Ever After (2018) keerde Al-Mansour voor The Perfect Candidate terug naar een land waar vrouwen tegenwoordig mogen autorijden, maar waar een voogd nog altijd bepaalt of een vrouw de grens over mag.\nHet scenario is misschien niet op alle momenten even sterk en overtuigend, maar The Perfect Candidate is een zachtaardige maatschappijkritiek, waar ook de liefde voor land en cultuur in doorklinkt.\nEn in de smachtende en verlangende teksten zijn het de vrouwen die uiteindelijk de meeste macht hebben.", "paragraphs": ["Beeld Filmstill", "Het is niet dat Maryam het type is dat de barricaden wil beklimmen. Het enige wat ze wil is dokter zijn, in een regionaal ziekenhuis in Saoedi-Arabi\u00eb. En dat is al ingewikkeld genoeg, met oudere mannen die weigeren door haar geholpen te worden, en met de onverharde toegangsweg richting de eerstehulppost die een grote modderpoel is geworden.", "En toch trekt deze bedeesde vrouw in The Perfect Candidate ten strijde tegen het patriarchaat. Dankzij een opeenvolging van kafka\u00ebske omstandigheden schrijft ze zich min of meer per ongeluk in als kandidaat voor de gemeenteraadsverkiezingen. Hoe meer kritiek ze krijgt, hoe feller ze wordt.", "Regisseur Haifa al-Mansour maakte als vrouw in 2012 de eerste speelfilm die volledig in Saoedi-Arabi\u00eb was opgenomen: Wadjda, over een meisje dat droomt van een fiets \u2013 waar ze volgens de strenge regels niet op mag rijden. Na de Amerikaanse producties Mary Shelley (2017) en Nappily Ever After (2018) keerde Al-Mansour voor The Perfect Candidate terug naar een land waar vrouwen tegenwoordig mogen autorijden, maar waar een voogd nog altijd bepaalt of een vrouw de grens over mag. Waar muziekoptredens voorzichtig worden toegestaan, maar mannen en vrouwen vaker niet dan wel samen in \u00e9\u00e9n ruimte mogen verblijven.", "Er zijn twee manieren om The Perfect Candidate te bekijken. Het is een film die genadeloos aantoont hoeveel restricties er nog zijn, ondanks alle versoepelingen van de afgelopen jaren. Of een die laat zien dat je een eenmaal bevrijde geest niet weer in een fles kunt stoppen: als Maryam eenmaal in opstand komt, kan ze niet meer terug.", "Het scenario is misschien niet op alle momenten even sterk en overtuigend, maar The Perfect Candidate is een zachtaardige maatschappijkritiek, waar ook de liefde voor land en cultuur in doorklinkt. Maryam komt in slecht functionerende ziekenhuizen, in achterkamertjes en bij douaneposten waar mannen de dienst uitmaken, dat ook goed weten en hun macht alleen inzetten als ze daar zin in hebben. Maar Al-Mansour laat ook de schoonheid van Saoedi-Arabi\u00eb zien \u2013 van bergketens in roze strijklicht tot vrolijke (gescheiden) bruiloftsfeesten. Maar het verleidelijkst zijn de hartstochtelijke liefdesliedjes die Maryams vader tijdens een muziektour ten gehore brengt. Ze geven de film een opgewekte luchtigheid. En in de smachtende en verlangende teksten zijn het de vrouwen die uiteindelijk de meeste macht hebben."], "authors": ["Floortje Smit"], "keywords": ["van", "perfect", "waar", "het", "maatschappijkritiek", "candidate", "die", "zijn", "doorklinkt", "een", "ook", "en", "ze", "niet", "liefde", "dat", "milde", "saoediarabi\u00eb", "voor"], "pubDate": "2020-12-02T18:40:31+01:00", "publicationId": "1a359314-37ee-33a8-8de7-301d3eb2ed28"}