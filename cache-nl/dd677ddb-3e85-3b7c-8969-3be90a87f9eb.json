{"id": "dd677ddb-3e85-3b7c-8969-3be90a87f9eb", "title": "Een toerist op een vreemde planeet: chillen met Chewbacca in Disney pretpark Batuu", "url": "https://volkskrant.nl/reizen/een-toerist-op-een-vreemde-planeet-chillen-met-chewbacca-in-disney-pretpark-batuu~bd546a25/", "summary": "Ik kon alleen beloven dat ik mijn best zou doen; ik was nog nooit op een andere planeet geweest.\nBeeld Joshua Sudock/Disney ParksBuitenaards vertrouwdEn dus vertrokken we op een zaterdagochtend in augustus vanuit Los Angeles.\nEerst een uurtje naar Anaheim, waar we de auto parkeerden en overstapten op een treintje dat ons naar een groot druk plein bracht met een enorme toegangspoort.\nVreemde planeetWie Galaxy\u2019s Edge betreedt, hoopt Disney, voelt zich een toerist op een vreemde planeet.\nWe dwalen door de bazaar van Black Spire \u00ad\u2013 met een omvang van acht voetbalvelden is Galaxy\u2019s Edge de grootste toevoeging aan een Disney-park.", "paragraphs": ["In een sterrenstelsel hier ver, ver vandaan, net onder Los Angeles, ligt Batuu. In het pretpark van Disney komen dromen van (geduldige) Star Wars-fans uit.", "Voordat we naar Batuu vertrokken, leek het me handig wat prioriteiten te stellen. Het kon behoorlijk druk worden, had ik gehoord. Met rijen en rijen wachtenden voor de belangrijkste bezienswaardigheden. Om teleurstellingen achteraf te voorkomen, stelde ik mijn gezinsleden dus de vraag: wat willen we absoluut niet missen, en wat kunnen we eventueel links laten liggen?", "Zoon (11), die van ons vieren verreweg de meeste kennis heeft van de uithoeken van de Melkweg, kreeg daarmee ook de meeste inspraak: hij wilde graag een ritje maken in een ruimteschip. En hij hoopte op een ontmoeting met Chewbacca.", "Ik kon alleen beloven dat ik mijn best zou doen; ik was nog nooit op een andere planeet geweest.", "Van tevoren las ik me in over onze reisbestemming. Batuu is een lang vergeten (maar inmiddels dus drukbezochte) planeet aan de rand van de Melkweg, ergens tussen Onbekende Regionen en de Wilde Ruimte, stond op een Engelstalige site. Wij zouden naar Black Spire gaan, \u2018een exotische handelspost in een prachtige omgeving met versteende overblijfselen van torenhoge oude bomen. Het moderne dorp is gebouwd op de ru\u00efnes van een lang uitgestorven beschaving.\u2019", "In het dorp, altijd al een wat anarchistisch smokkelaarsnest, waren de laatste tijd opstootjes uitgebroken tegen de planetaire machthebbers van de Eerste Orde, las ik ook. Maar op de site van Buitenlandse Zaken was nog niets te vinden over een negatief reisadvies.", "Galaxy\u2019s Edge in Disneyland Park in Anaheim, Californi\u00eb. Beeld Joshua Sudock/Disney Parks", "Dus bleven er praktische vragen over. Welke munteenheid hebben ze daar? (De Batuuaanse spira, maar ze accepteren ook dollars.) Welke taal spreken ze? (Aurebesh, maar ze verstaan ook Engels. Je kunt ook een app downloaden die hun spijkerschrift vertaalt naar voor ons leesbare letters.) Wat is het klimaat? (Mediterraan, met warme droge zomers en milde, natte winters \u2013 denk aan Californi\u00eb.)", "Millennium Falcon: Smugglers Run. Beeld Joshua Sudock/Disney Parks", "Buitenaards vertrouwd", "En dus vertrokken we op een zaterdagochtend in augustus vanuit Los Angeles. Eerst een uurtje naar Anaheim, waar we de auto parkeerden en overstapten op een treintje dat ons naar een groot druk plein bracht met een enorme toegangspoort. Daarachter stond weer een trein voor ons klaar. En vervolgens was het nog maar een half uurtje lopen, waarbij we af en toe wel een Mickey Mouse aan de kant moesten duwen.", "De overgang van de aardse wereld naar die van Batuu is abrupt. Eerst loop je nog over een keurige klinkerstraat langs suikerspin-kleurige kastelen, dan sta je op iets dat lijkt op een modderige zandweg, met daarin de sporen van vogels en varkens en voetafdrukken van robots. Langs de kant van de weg staan gestrande, roestige ruimtevaartschepen. Aan het eind van de weg gloort een stadspoort. Welkom in Black Spire.", "De planeet Batuu doet vreemd genoeg best vertrouwd aan \u2013 de aarde heeft ook buitenaardse plekken. Het is een kruising tussen het Amerikaanse natuurgebied Petrified Forest in Arizona, met zijn versteende boomstammen en priemende rotsformaties, en oude steden als Marrakesh of Istanbul, met hun op een doolhof lijkende steegjes met bazaars. Buitenpost Black Spire is feitelijk een grote ommuurde futuristisch-middeleeuwse markt, met kraampjes vol bizarre huisdieren, barretjes met inheemse brouwsels en werkplaatsen waar lichtzwaarden of droids worden gesmeed.", "Stormtroopers. Beeld Joshua Sudock/Disney Parks", "Batuu lijkt wel wat op planeten uit de Star Wars-films, maar is geen kopie van welk filmdecor dan ook, waarschuwt reisbureau Disney, bij wie wij onze tickets (tussen de 104 en 149 dollar per persoon) boekten. Wat nog niet wil zeggen dat je er geen bekende figuren uit Star Wars tegen kunt komen: prinses Rey bijvoorbeeld, en de snode Kylo Ren, en hopelijk dus ook: Chewbacca, de aandoenlijke langharige beer die lastig uit zijn woorden komt.", "Disney, bekend van bestemmingen als Tomorrowland, Fantasyland, Frontierland of Critter Country, voegde Batuu in juni dit jaar aan zijn pretparkpakket toe, onder de noemer Galaxy\u2019s Edge. De planeet is bereikbaar via de parken in Californi\u00eb (Disneyland) en Florida (Disneyworld), en vanaf 20121 ook via Disneyland Parijs. Disney hoopt met Galaxy\u2019s Edge een nieuw publiek te bedienen: volwassenen enerzijds, die het stadium piraat spelen of Minnie Mouse omhelzen ontgroeid zijn, en een nieuwe generatie kinderen anderzijds, opgegroeid met games, streamen en apps, die meer interactie willen.", "Dok-Ondar. Beeld Richard Harbaugh/Disney Parks", "Galaxy\u2019s Edge is daarom niet zoals andere Disney-attracties een bordkartonnen variant van een fantasieland dat je kent uit een film of een stripverhaal, en waarin je als bezoeker tamelijk passief deelneemt door (meestal) in een karretje plaats te nemen dat over een achtbaanachtig traject raast. In Galaxy\u2019s Edge draait het om rollenspel: je neemt zelf actief deel aan wat er in Batuu gebeurt. Daarom lijkt de planeet, tot in de allerkleinste olielekkende details, zo werkelijk mogelijk. En daarom zijn de Disney-medewerkers, die elders gewoon \u2018acteurs\u2019 worden genoemd, hier Batuu-bewoners die altijd in hun rol blijven.", "Vreemde planeet", "Wie Galaxy\u2019s Edge betreedt, hoopt Disney, voelt zich een toerist op een vreemde planeet.", "We dwalen door de bazaar van Black Spire \u00ad\u2013 met een omvang van acht voetbalvelden is Galaxy\u2019s Edge de grootste toevoeging aan een Disney-park. We zijn op zoek naar het ons beloofde ruimteschip. Het is even zoeken: alle aanwijzingen op Batuu zijn geschreven in Aurabesh, en de app die dat zou moeten vertalen werkt nauwelijks vanwege de trage wifi op Batuu.", "Dan rijst hij toch opeens voor ons op: de Millennium Falcon, het ronde sterrenschip uit Star Wars, meer dan 30 meter breed. Chewbacca heeft hem naar Batuu gevlogen en uitgeleend aan de smokkelaar Hondo Ohnaka, zo gaat het verhaal. Ohnaka heeft veel smokkelwaar te vervoeren en kan daarom wel wat bemanning gebruiken voor extra vluchten. We sluiten aan in de lange rij vrijwilligers, die zich door de exoplanetaire hangar slingert.", "Galaxy\u2019s Edge. Beeld Richard Harbaugh/Disney Parks", "Terwijl de kinderen zich vermaken met videoboodschappen van Ohnaka, vergapen wij volwassenen ons aan de ongelooflijke precisie waarmee de ruimtevaartbasis is vormgegeven. De primitieve hightech, waarmee de Star Wars-films zo beroemd zijn geworden, is hier tot in de kleinste details doorgevoerd. Machines zijn gebutst en vertonen roestige druipsporen, muren zijn grauw en groezelig. En op de elektriciteitsdraden die werkelijk overal bungelen ligt een niet van echt te onderscheiden stoflaag. 45 minuten duurt het voor we aan de beurt zijn, en we komen ogen te kort.", "Ook de rest van de stad oogt overtuigend achenebbisj; het thema is zelfs tot op de toiletten (een groen uitgeslagen koperen hol) doorgevoerd. Disney huurde concept designers van de Star Wars-films in en spendeerde een miljard dollar (per park) om Black Spire er zo verwaarloosd uit te laten zien.", "Aan de slag", "Eenmaal in de cockpit moeten we met zijn zessen aan de slag. De Millenium Falcon moet bestuurd worden, vijandige luchtschepen dienen uit de ruimte te worden geschoten en eventuele schade aan ons eigen toestel moet worden hersteld. En dat terwijl we hevig heen en weer slingeren, omdat er zware turbulentie in de Melkweg heerst, sterren en planeten en munitie rakelings langs ons scheren (of ons raken) en we een tussentijdse noodlanding moeten maken. Als we eenmaal weer veilig aan de grond staan, vraagt mijn zoon: \u2018Reageerde dat ding nou op ons, of doet-ie elke keer hetzelfde?\u2019", "De vlucht in de Millenium Falcon is voorlopig de enige attractie in Galaxy\u2019s Edge (een tweede, Rise of the Resistance, opent 5 december in Florida en 17 januari in Californi\u00eb). Maar dat is niet echt een gemis, want in Black Spire is genoeg te zien en te doen. Wie vooraf heeft gereserveerd, kan in een werkplaats een eigen lichtzwaard (circa 180 euro) of eigen droid (circa 90 euro) in elkaar zetten. Voor wie dat absurd veel geld vindt: alleen kijken is ook al leuk.", "Ook de restaurants en bars zijn een belevenis op zich. Een stalletje verkoopt blauwe of groene melk, de lievelingsdrank van Luke in de eerste Star Wars-films (en ja, die is lekker). Elders staat droid 8D-J8 vlees te grillen voor wraps van ronto, een dinokameel die voorkomen op woestijnplaneet Tatooine. En in Oga\u2019s Cantina speelt een robot voor dj terwijl de barman tussen roestige vaten gifgroene cocktails (Dagobah Slug Slingers) mixt.", "Aan de slag in de cockpit. Beeld Joshua Sudock/Disney Parks", "Docking Bay 7 Food and Cargo ofwel het restaurant. Beeld Joshua Sudock/Disney Parks", "Verder lopen er natuurlijk Star Wars-personages door Black Spire. Wat nog wel voor verwarring kan zorgen voor de generatie die alleen de films van bedenker George Lucas zag. \u2018Ik hoop dat Han Solo er ook is!\u2019, zeg ik met een vette knipoog tegen mijn zoon. Die rolt met zijn ogen en zegt: \u2018Ma-ham, dit is een Disney-park, en volgens Disney (dat Lucasfilm in 2012 overkocht, red.) is Han Solo morsdood!\u2019 (Hetzelfde geldt helaas ook voor Luke Skywalker, Yoda en Darth Vader.)", "Stormtroopers zijn er wel. De wit-plastic soldaten ondervragen bezoekers van de planeet of ze verdachte dingen hebben gezien die kunnen wijzen op het ondergrondse verzet. Als ik een parkmedewerker vraag waar ik de werkplaats kan vinden waar illegale lichtzwaarden worden gemaakt, roept ze luid: \u2018U bedoelt de workshop metaalbewerken?\u2019 Wanneer de stormtroopers buiten gehoorsafstand zijn, spreekt ze me bestraffend toe: \u2018Wilt u nooit meer zo onvoorzichtig doen? Zo brengt u mij en uzelf in gevaar!\u2019", "En dan, op weg naar de uitgang, lopen we hem toch nog tegen het lijf: Chewbacca. Mijn zoon kijkt hem wat afwachtend aan, stelt hem een vraag en kruipt na een diep gegromd antwoord wat onwennig onder diens harige oksel. We maken de onvermijdelijke foto. Hoe het voelde, arm in arm met Chewbacca? Het is alles wat hij ervan verwachtte, zegt hij later. \u2018Hij jeukt.\u2019"], "authors": ["Anne Van Driel"], "keywords": ["van", "die", "chillen", "aan", "een", "toerist", "het", "en", "wat", "disney", "zijn", "op", "pretpark", "planeet", "vreemde", "met", "chewbacca"], "pubDate": "2019-11-22T14:01:05Z", "publicationId": "1a359314-37ee-33a8-8de7-301d3eb2ed28"}