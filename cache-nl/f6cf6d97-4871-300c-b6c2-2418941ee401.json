{"id": "f6cf6d97-4871-300c-b6c2-2418941ee401", "title": "Nieuwe rechtszaak vergroot druk op Facebook, maar verkoop Whatsapp en Instagram is nog ver weg", "url": "https://volkskrant.nl/nieuws-achtergrond/nieuwe-rechtszaak-vergroot-druk-op-facebook-maar-verkoop-whatsapp-en-instagram-is-nog-ver-weg~bd6bdded/", "summary": "De mededingingszaken werden aangekondigd door de FTC en het openbaar ministerie van New York.\nVolgens aanklager Letitia James is het \u2018van bijzonder groot belang dat we het roofzuchtig opkopen van bedrijven blokkeren en het vertrouwen in de markt herstellen\u2019.\nVolgens de FTC heeft Facebook een \u2018systematische strategie\u2019 opgezet om concurrentie uit te schakelen.\nHet bedrijf verwijt de FTC dat het de aankoop van Whatsapp en Instagram zelf heeft goedgekeurd.\nFacebook betaalde destijds 13,8 miljard euro voor Whatsapp en 770 miljoen euro voor Instagram.", "paragraphs": ["Facebook CEO Mark Zuckerberg eerder dit jaar tijdens een een hoorzitting in het Amerikaanse Congres. Beeld AP", "De aankoop van de twee concurrerende diensten heeft volgens de Federal Trade Commission geleid tot een machtsblok in het domein van de sociale media en concurrentie bemoeilijkt. Gebruikers van sociale media kunnen bijna niet om het Facebookconcern heen.", "De mededingingszaken werden aangekondigd door de FTC en het openbaar ministerie van New York. Volgens aanklager Letitia James is het \u2018van bijzonder groot belang dat we het roofzuchtig opkopen van bedrijven blokkeren en het vertrouwen in de markt herstellen\u2019.", "Volgens de FTC heeft Facebook een \u2018systematische strategie\u2019 opgezet om concurrentie uit te schakelen. Dat deed het door kleinere, maar snel groeiende rivalen op te kopen. Instagram werd opgekocht in 2012, Whatsapp in 2014. Dit \u2018verpletteren van kleine concurrenten\u2019 ging volgens aanklager James ten koste van gebruikers van de diensten.", "Watch this message from FTC\u2019s Bureau of Competition Director Ian Conner re: FTC\u2019s lawsuit against Facebook for illegal monopolization: 12/12 pic.twitter.com/Cj57ACvIGJ \u2014 FTC (@FTC) 9 december 2020", "Meerdere slachtoffers", "Ook adverteerders zijn volgens de FTC benadeeld. Facebook beroofde hen van \u2018de voordelen van vrije concurrentie\u2019. Door zijn marktmacht kan Facebook grotendeels zelf zijn tarieven bepalen. Ook softwareontwikkelaars zijn slachtoffer van de marktmacht van Facebook, aldus de handelscommissie. Zij worden door het concern met een anti-concurrentiebeding onder de duim gehouden. De zaak heeft de steun van 46 staten, het district Columbia en Guam.", "The FTC and 48 states now recognize what I've been arguing for a long time: Facebook's power snuffs out competition and the Instagram and WhatsApp purchases should be unwound. There's more work to do, but this is a big step in the fight to #BreakUpBigTech. https://t.co/BFqJSyYByw \u2014 Elizabeth Warren (@SenWarren) 9 december 2020", "Facebook heeft inmiddels via een blogpost gereageerd. Het bedrijf verwijt de FTC dat het de aankoop van Whatsapp en Instagram zelf heeft goedgekeurd. \u2018Nu willen ze het over doen zonder zich iets aan te trekken van de impact die dit heeft op de bredere zakenwereld of de mensen die onze producten elke dag gebruiken.\u2019 Verder benadrukt Facebook dat consumenten veel keus hebben in de producten die ze gebruiken, iets wat de FTC bestrijdt.", "Met terugwerkende kracht", "De nieuwe zaak laat vooral zien hoe het techlandschap de laatste jaren is veranderd en vooral hoe de politiek en buitenwereld daar naar kijkt. Was de aankoop van concurrerende platformen als Instagram en WhatsApp destijds nog geen probleem voor de toezichthouders, met terugwerkende kracht is het dat wel. Facebook heeft zich ontwikkeld tot een bijzonder machtig imperium met miljarden gebruikers. Dat brengt verschillende samenhangende problemen met zich mee, vooral op het vlak van marktmacht en privacy. Facebook en ook Google liggen inmiddels van alle kanten onder vuur, zowel in hun thuisland als in Europa.", "Het zwartste scenario (verplichte opbreken) hangt daarbij al langer als een donkere wolk boven Facebook. Eerder al noemde topman Zuckerberg zo\u2019n ingreep een \u2018existenti\u00eble dreiging\u2019 voor zijn bedrijf. Maar zover is het nog lang niet. Facebook heeft diepe zakken en zal de beste juristen inhuren om een opsplitsing te voorkomen. Een juridische strijd zal naar verwachting vele jaren duren.", "Facebook betaalde destijds 13,8 miljard euro voor Whatsapp en 770 miljoen euro voor Instagram. Dit jaar nam het animatieplatform Giphy over voor 370 miljoen euro."], "authors": ["Marc Van Den Eerenbeemt", "Laurens Verhagen"], "keywords": ["ver", "van", "heeft", "nog", "vergroot", "whatsapp", "rechtszaak", "verkoop", "op", "nieuwe", "maar", "het", "facebook", "zijn", "een", "en", "dat", "ftc", "weg"], "pubDate": "2020-12-10T11:42:00+01:00", "publicationId": "1a359314-37ee-33a8-8de7-301d3eb2ed28"}