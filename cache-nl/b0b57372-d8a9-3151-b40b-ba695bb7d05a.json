{"id": "b0b57372-d8a9-3151-b40b-ba695bb7d05a", "title": "Drie designers gingen aan de slag met hun babykamer: \u2018Koa slaapt in een galerie\u2019", "url": "https://volkskrant.nl/cultuur-media/drie-designers-gingen-aan-de-slag-met-hun-babykamer-koa-slaapt-in-een-galerie~b933d367/", "summary": "Een luieremmer, een commode en een bedje.\nEen babykamer moet vooral praktisch zijn, maar een beetje ontwerper maakt er ook nog iets moois van.\nIets maken voor Sallie vind ik een van de leukste dingen om te doen.\nVan een deel heb ik deze speelgoedkist gemaakt, met een eigen variatie op de stukken touw.\nIk hoop dat het een erfstuk wordt.\u2019Mobile\u2018De mobile doet me denken aan een planetarium.", "paragraphs": ["Een luieremmer, een commode en een bedje. Een babykamer moet vooral praktisch zijn, maar een beetje ontwerper maakt er ook nog iets moois van.", "Kunstenaar/ontwerper Boris de Beijer (34) woont samen met kunstenaar/vroedvrouw-in-opleiding Nikki Oosterveen (32) en dochter Sallie (1) in Den Haag.", "\u2018Als ik de kamer alleen had ingericht, was hij heel anders geworden. Een soort rariteitenkabinet, met veel meer dingen aan de muur. Maar Nikki wilde juist rust. Het leek haar niet prettig voor Sallie als ze liggend in haar bedje overladen zou worden door prikkels. Met het compromis zijn we allebei blij. Het is allemaal toevallig bij elkaar gekomen, er zit niet echt een idee achter. De commode komt van Marktplaats, het ingelijste gele stofje vond Nikki ooit in een kringloopwinkel en het wandkleed \u2013 het komt geloof ik uit Dubai \u2013 hadden haar ouders cadeau gedaan aan andere mensen, maar die vonden \u2019m niet mooi. Dus die kregen wij. Van mijn hand zijn de speelgoedkist, de mobile en het sieraad aan de muur. Iets maken voor Sallie vind ik een van de leukste dingen om te doen. Als ik meer tijd zou hebben, deed ik niet anders. Ik denk al na over een bureautje en stoel.\u2019", "Kist", "\u2018Mijn vader \u2013 ook kunstenaar \u2013 heeft ooit in opdracht een doodskist gemaakt, maar uiteindelijk ging die koop niet door. Zonde, want hij was prachtig. De handvatten van stukken gevonden touw waren bijvoorbeeld heel mooi geknoopt. Het idee was dat je de kist in het graf liet zakken, en je de handvatten daarna mee kon nemen. Van een deel heb ik deze speelgoedkist gemaakt, met een eigen variatie op de stukken touw. Luguber? Een beetje, maar uiteindelijk is het toch ook maar gewoon materiaal.\u2019", "Bedje", "\u2018Het bedje is gemaakt door Nikki\u2019s moeder op een timmercursus. Het is ge\u00ebnt op een bestaand ontwerp van Stokke. Hij heeft wat imperfecties, maar dat vinden we er julist zo leuk aan. Ik hoop dat het een erfstuk wordt.\u2019", "Mobile", "\u2018De mobile doet me denken aan een planetarium. Er hangt een messing hagedis aan die mijn vader heeft gemaakt, een mooi stukje drijfhout, vormen van mij. Nikki vond het even spannend, want mobiles uit de winkel zijn natuurlijk goed getest. Ze was bang dat er misschien iets af zou vallen, maar tot nu toe houdt-ie zich goed.\u2019", "Van links af: Andrea Leo, Moritz en Max Lipsey Beeld Marleen Sleeuwits", "Designer Max Lipsey (37) en vastgoedmanager Andrea Leo (40) wonen in Eindhoven met hun zoon Moritz (1).", "\u2018Moritz\u2019 kamer hebben we echt samen ingericht, hoewel we er vooral pas n\u00e1 zijn geboorte achter kwamen wat een baby eigenlijk nodig heeft. Dat het vooral allemaal praktisch moet zijn; een luierprullenbak is bijvoorbeeld handig, haha. En in het ziekenhuis hadden ze zo\u2019n enorm georganiseerde schoonmaaktafel, met luiers in verschillende maten, en doekjes en medicijnen. Dat wilde ik ook. Het bedje en de commode komen uit zo\u2019n grote babywinkel, deze vonden we dan nog wel mooi omdat ze van berken multiplex zijn. De gordijnen heeft Andrea gemaakt van Kvadrat-stofjes die ik over had van een project. Wat voor Moritz\u2019 geboorte al wel vaststond, was de muurschildering van de bergen. Ik kom uit Colorado, Andrea uit Oostenrijk, dus ik heb de contouren van een paar voor ons belangrijke bergen daarin verwerkt. Zo is de hoogste piek de Brandberger Kolm, waarop Andrea\u2019s dorp uitkijkt. Nu kan Moritz toch een beetje opgroeien in het landschap van onze jeugd.\u2019", "Blauwe stoel", "\u2018Dit is het eerste prototype van mijn in productie genomen Acciaio-stoel. Eigenlijk is deze ook een soort kindje van mij.\u2019", "Gouden lamp", "\u2018De Arc Light is een eigen ontwerp. Het licht kan gedimd worden en de lamp zorgt voor mooie schaduwen. Ideaal om \u2019s avonds boekjes bij te lezen.\u2019", "Mobile", "\u2018Mijn ouders overwinteren in Mexico omdat het in Colorado dan zo koud is, en mijn moeder heeft deze mobile gemaakt met spulletjes die ze daar heeft gekocht. We verzinnen steeds bij elk element een nieuw verhaaltje. Moritz m\u00f3\u00e9t \u2019m elke avond voor het slapen gaan even aanraken.\u2019", "Van links af: Sabine Marcelis, Koa en Paul Cournet Beeld Marleen Sleeuwits", "De van oorsprong Nieuw-Zeelandse designer Sabine Marcelis (34) bewoont met architect Paul Cournet (32) en zoontje Koa (0) een loft in Rotterdam.", "\u2018Toen we dit pand kochten, was het een donkere doos. We verbouwden het tot een loft zonder aparte kamers, dus toen een jaar later Koa op komst was, moesten we iets verzinnen. Onze walk-in wardrobe is nu de babykamer. We hadden niet een enorm idee voor ogen, behalve dat zijn kamer gezellig moest worden. In het hele huis ligt een gietvloer, maar hier hebben we voor tapijt gekozen. En verder hangt er veel kunst aan de muur, het resultaat van een win-winsituatie: we houden onze woonruimte liever minimalistisch, en Koa heeft veel mooie dingen om naar te kijken. Hij slaapt in een galerie. We hebben veel bijzondere dingen gekregen van collega\u2019s en vrienden. Het verbaast me hoe gul mensen zijn als er een kind wordt geboren. Andersom heb ik nog nooit eigen werk gegeven. Mijn kraamcadeau is altijd hetzelfde: een boekje met de titel Everybody poops.\u2019", "Schommelpaard", "\u2018We wilden niet allemaal plastic spullen in huis, dus toen ik dit houten schommelpaard van Stokke vond op een veilingsite dacht ik: die is mooi. We hebben ook een houten babygym, met allemaal gebreid fruit eraan. Maar Koa vindt er niks aan, die speelt liever op zo\u2019n lelijke plastic mat.\u2019", "Gebreid nijlpaard", "\u2018Mijn twee tantes zouden samen een nijlpaard maken. De ene zou het dier haken, de andere een houten onderstel bouwen. Maar toen de eerste aan het haken sloeg, werd het nijlpaard maar groter en groter, dus hebben ze de onderkant maar achterwege gelaten. Ze schaamden zich bijna om hem te geven, maar ik vind \u2019m hartstikke leuk.\u2019", "Stekkerdoos", "\u2018Deze roze stekkerdoos is van ontwerper Gert Wessels. Handig voor de white-noisemachine en de lamp. Ik zag de stekkerblokken op een beurs en vond ze zo charmant en cool.\u2019"], "authors": ["Carolien Spaans"], "keywords": ["galerie", "designers", "van", "gingen", "het", "maar", "met", "drie", "zijn", "ik", "slag", "een", "en", "koa", "er", "slaapt", "hun", "voor"], "pubDate": "2020-10-02T15:00:00+02:00", "publicationId": "1a359314-37ee-33a8-8de7-301d3eb2ed28"}