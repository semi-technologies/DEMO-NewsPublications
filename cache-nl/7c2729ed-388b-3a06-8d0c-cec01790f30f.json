{"id": "7c2729ed-388b-3a06-8d0c-cec01790f30f", "title": "Hoe presenteer je een feestdiner uit een doosje?", "url": "https://www.parool.nl/ps/hoe-presenteer-je-een-feestdiner-uit-een-doosje~ba50e3df/", "summary": "Dit jaar komt een deel van de kerstdiners uit een doosje.\nNiet dat straks iedereen aan tafel zit en jij in de keuken aan het zweten en vloeken bent omdat je niet wist dat je een staafmixer nodig hebt.\nOf dat je alle zakjes al hebt opengeknipt en nu blijkt dat je ze moet opwarmen.\nDan weet je zeker dat dat er top uitziet.\nOf iets wat onmogelijk uit een box kan komen, zoals een souffl\u00e9.", "paragraphs": ["Joris Bijdendijk is sterrenkok. Hij geeft antwoord op basis\u00advragen uit de keuken.", "Eerste kerstdag 2019 stond in het teken van watersproeiers. Restaurant Wils was net twee maanden open en we werkten naar onze eerste spannende kerst toe. Een half uur voordat de eerste gasten zouden binnenkomen, klonk ineens, b\u00e1m, een \u00adkeiharde knal. Daarna: duizenden liters water. De sprinklers gingen af. Je denkt dat er geen kerst gekker kan worden.", "Dus wel. Dit jaar komt een deel van de kerstdiners uit een doosje. Veel restaurants nemen veel werk uit handen met hun verzorgde make away-boxen, maar dat betekent niet dat je zelf helemaal niets meer hoeft te doen. Hier de basisregels.", "Thuis direct checken", "Check bij aankomst eerst of de box compleet is. Als je iets mist, direct bellen! Dan kun je de avond nog redden. Zet zo nodig producten in de koeling of vriezer.", "Lees het stappenplan", "Direct alles instructies doorlezen of instructievideo\u2019s bekijken. Niet dat straks iedereen aan tafel zit en jij in de keuken aan het zweten en vloeken bent omdat je niet wist dat je een staafmixer nodig hebt. Of dat je alle zakjes al hebt opengeknipt en nu blijkt dat je ze moet opwarmen. Ga er maar vanuit dat je voor een warm gerecht ook voorverwarmde borden nodig hebt, dus zet die voor het diner warm.", "Pimpen", "Het opmaken van de borden ziet er altijd makkelijk uit als een kok dat doet; daar heeft die dan ook jaren op geoefend. Plan er minimaal tien minuten voor. Zorg dat alles klaarstaat, en dan rustig die borden dresseren. Gebruikt de kok in het filmpje een pincet? Je vingers werken ook prima. Zit er veel saus bij het gerecht? Neem diepe borden!", "Last but not least: bereid minstens \u00e9\u00e9n ding zelf. Dan weet je zeker dat dat er top uitziet. Een groentebereiding, oesters, een extra voorgerechtje. Of iets wat onmogelijk uit een box kan komen, zoals een souffl\u00e9.", "Bekijk hier nog meer tips van sterrenkok Joris Bijdendijk. Ook een vraag? Mail naar joris@parool.nl."], "authors": ["Joris Bijdendijk"], "keywords": ["er", "doosje", "van", "dan", "feestdiner", "en", "uit", "presenteer", "een", "hoe", "ook", "het", "dat", "je"], "pubDate": "2020-12-24T09:00:49Z", "publicationId": "a3002aeb-6d5a-3894-adcb-0212effbc567"}