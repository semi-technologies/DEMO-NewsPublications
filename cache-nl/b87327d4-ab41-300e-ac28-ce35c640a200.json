{"id": "b87327d4-ab41-300e-ac28-ce35c640a200", "title": "Vrije Universiteit Amsterdam wil 163 banen cre\u00ebren voor arbeidsbeperkten", "url": "https://nu.nl/amsterdam/6095638/vrije-universiteit-amsterdam-wil-163-banen-creeren-voor-arbeidsbeperkten.html", "summary": "De Vrije Universiteit Amsterdam heeft samen met de gemeente Amsterdam een convenant getekend om de komende vijf jaar ten minste 163 banen voor mensen met een arbeidsbeperking te cre\u00ebren.\n\"De VU streeft naar een diverse organisatie met een sociale campus\", vertelt voorzitter van het College van Bestuur van de VU Mirjam van Praag.\n\"Dat betekent dat we ook veel meer ruimte moeten maken voor mensen met een arbeidsbeperking.\n\"Mensen met een arbeidsbeperking komen vaak moeilijker aan een baan, en hun arbeidsmarktpositie staat onder druk door de coronacrisis.\"\nTussen 2013 en 2025 moeten er 125.000 arbeidsplekken komen voor mensen met een arbeidsbeperking.", "paragraphs": ["De Vrije Universiteit Amsterdam heeft samen met de gemeente Amsterdam een convenant getekend om de komende vijf jaar ten minste 163 banen voor mensen met een arbeidsbeperking te cre\u00ebren.", "\"De VU streeft naar een diverse organisatie met een sociale campus\", vertelt voorzitter van het College van Bestuur van de VU Mirjam van Praag. \"Dat betekent dat we ook veel meer ruimte moeten maken voor mensen met een arbeidsbeperking. Samen met de Sociaal Werkkoepel Amsterdam gaan we deze verviervoudiging realiseren.\"", "Volgens Rutger Groot Wassink, wethouder Sociale Zaken, laat de VU hiermee zien dat ook mensen met een arbeidsbeperking van harte welkom zijn. \"Mensen met een arbeidsbeperking komen vaak moeilijker aan een baan, en hun arbeidsmarktpositie staat onder druk door de coronacrisis.\"", "Vorige maand bracht het ministerie van Sociale Zaken naar buiten dat er sinds 2013 ongeveer 53.000 banen zijn gecre\u00eberd voor mensen met een arbeidsbeperking. Dit bleek echter niet te kloppen volgens onderzoek van belangenorganisatie voor arbeidsbeperkten Cedris. Daaruit bleek dat er sinds 2013 maar twaalfduizend extra banen zijn bijgekomen.", "Cedris stelde vast dat in de cijfers van het Rijk ook bestaande werkplekken werden meegeteld. Zo werden er onder andere tienduizend Wajongers, die al aan het werk waren, tijdelijk uitvielen, en daarna weer aan het werk kwamen, meegenomen in de cijfers.", "Het aanjagen van het aantal arbeidsplekken komt voort uit het Banenplan uit 2013, destijds ge\u00efnitieerd door toenmalig staatssecretaris sociale zaken Jetta Klijnsma. Tussen 2013 en 2025 moeten er 125.000 arbeidsplekken komen voor mensen met een arbeidsbeperking."], "authors": ["Door"], "keywords": ["sociale", "universiteit", "van", "cre\u00ebren", "amsterdam", "vrije", "163", "het", "mensen", "wil", "arbeidsbeperkten", "met", "een", "arbeidsbeperking", "dat", "banen", "er", "voor"], "pubDate": null, "publicationId": "4d7a0f80-7953-388c-9af8-e7a437b5632e"}