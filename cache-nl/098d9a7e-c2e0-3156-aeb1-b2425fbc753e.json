{"id": "098d9a7e-c2e0-3156-aeb1-b2425fbc753e", "title": "K. Michel vindt de po\u00ebzie in het plastic tasje \u2605\u2605\u2605\u2606\u2606", "url": "https://volkskrant.nl/cultuur-media/k-michel-vindt-de-poezie-in-het-plastic-tasje~b83f3849/", "summary": "Beeld Atlas ContactIn 2016 besloot de Europese Unie het plastic tasje in de ban te doen.\nVraag je de eerstvolgende keer dat je er een in de hand neemt eens af hoeveel po\u00ebzie er schuilgaat in een plastic tas, zelfs als die helemaal leeg is.\nOf neem & rol door, de nieuwe, alweer zevende bundel van K. Michel ter hand en verdiep je in de po\u00ebzie van een plastic tasje.\nMeer nog dan de gevleugelde aluminium koker van het vliegtuig is het plastic tasje het symbool van een goedkoop hyperconsumentisme \u00e9n een desastreuze omgang met de wereld.\nBinnen \u00e9\u00e9n gedicht gaat het van het heelal naar een supermarkt in coronatijd, een parkeerterrein, een strandbal (plastic gevuld met lucht) en tot slot naar pratende dolfijnen.", "paragraphs": ["Beeld Atlas Contact", "In 2016 besloot de Europese Unie het plastic tasje in de ban te doen. Dat gebeurde op een haast typisch Europese manier. Afzonderlijke landen konden hun eigen manier kiezen om het gebruik van de plastic rommel terug te dringen. De Europese leiders wilden nog niet aan een totaalverbod, liever stuurden ze op goed gedrag. Nederland opteerde voor een verbod op gratis tasjes en deed dat vast niet om po\u00ebtische redenen. Vraag je de eerstvolgende keer dat je er een in de hand neemt eens af hoeveel po\u00ebzie er schuilgaat in een plastic tas, zelfs als die helemaal leeg is. Of neem & rol door, de nieuwe, alweer zevende bundel van K. Michel ter hand en verdiep je in de po\u00ebzie van een plastic tasje.", "In het openingsgedicht \u2018Smalle brief\u2019, dat speelt tegen de achtergrond van de kredietcrisis, die \u2018zich overal gelden laat\u2019, duikt de tas al snel op: \u2018de plastic/ fruitzakken van onze straatmarkt die opbollend/ voorbijzweven als Thaise gelukslampionnen\u2019. Enkele gedichten later treft de plastic zak een minder fortuinlijk lot. Als op een strand een zandkasteel gebouwd moet worden, dreigt de tas vol water het leven te laten: \u2018tijdens/ het teruglopen voelen hoe het bollende/ plastic onder spanning staat en beseffen/ dat het mogelijk niet lang meer duren zal/ tot de handvatten los worden getrokken/ of de bodem openscheurt\u2019.", "Gaandeweg, zij het haast ongemerkt, wordt de plastic tas de protagonist van deze bundel. Enkele gedichten verder gaat de dichter in de vroege ochtend de straat op en ziet \u2018plastic zakken zweven/ als kwallen laag boven het asfalt\u2019 van de stad. Tot slot duikt de tas, we kennen inmiddels het materiaal waarvan die gemaakt is, nog eens op. Of beter, ze valt om. Fruit, groenten en noten rollen over de grond. Vliegen, scheuren, omvallen, het behoort allemaal tot de po\u00ebzie van de tas.", "K. Michel had geen beter beeld kunnen kiezen om de crises van dit tijdsgewricht te vatten. Meer nog dan de gevleugelde aluminium koker van het vliegtuig is het plastic tasje het symbool van een goedkoop hyperconsumentisme \u00e9n een desastreuze omgang met de wereld. Dat eerste wordt expliciet genoemd. \u2018Alle wegen leiden naar de kassa\u2019, lezen we op enkele plekken, al is het niet de pecunia maar zijn het vooral lettergrepen die rinkelen in de po\u00ebzie. Het tweede is verholener. Toch speelt klimaatverandering een rol, zoals het dat ook al deed in Michels bundel Waterstudies uit 1999. Ruim twintig jaar later wordt de plastic soep niet minder dik opgediend.", "De stapeling van verrassende beelden waarom Michel bekendstaat, doet in & rol door soms hilarisch aan, soms verdrietig en immer kritisch. Soms is de logica ver te zoeken. Of het nu achteloos of juist consci\u00ebntieus gebeurt, wie z\u2019n producten in een tas werpt weet: alles wordt door elkaar gehusseld. Datzelfde lijkt nu en dan het geval in deze bundel. Binnen \u00e9\u00e9n gedicht gaat het van het heelal naar een supermarkt in coronatijd, een parkeerterrein, een strandbal (plastic gevuld met lucht) en tot slot naar pratende dolfijnen. Dat is misschien wat veel van het goede. Of is de wereld echt zo absurd? Want al gaan we van crisis naar crisis, alles moet wel door blijven rollen. Of waaien \u2013 zoals dat vermaledijde tasje, dat vooralsnog aan de klauwen van de Europese moloch weet te ontsnappen."], "authors": ["Geertjan De Vugt"], "keywords": ["michel", "van", "k", "tas", "po\u00ebzie", "en", "een", "tasje", "plastic", "op", "te", "het", "vindt", "niet", "dat"], "pubDate": "2020-12-18T12:00:46Z", "publicationId": "1a359314-37ee-33a8-8de7-301d3eb2ed28"}