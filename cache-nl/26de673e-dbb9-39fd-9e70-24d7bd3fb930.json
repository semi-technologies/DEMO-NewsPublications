{"id": "26de673e-dbb9-39fd-9e70-24d7bd3fb930", "title": "Tien Nederlandse universiteiten weigeren deelname aan integriteitsenqu\u00eate: insteek \u2018te negatief\u2019", "url": "https://volkskrant.nl/wetenschap/tien-nederlandse-universiteiten-weigeren-deelname-aan-integriteitsenquete-insteek-te-negatief~b259f2ab/", "summary": "De Radboud Universiteit doet wel mee aan het onderzoek naar wetenschappelijke integriteit.\nMaar bovenal, blijft bij Bouter hangen onderweg naar huis: \u2018Is de focus niet te negatief?\u2019Het plan voor de nationale enqu\u00eate ontstond in 2016.\nAchteraf, zegt epidemioloog Gerben ter Riet van het Amsterdam UMC, hadden we veel eerder al die universiteiten actief moeten betrekken.\n\u2018Dan hadden ze zich eigenaar gevoeld van het project, nu bleven wij toch \u2018initiatiefnemer\u2019\u2019.\n\u2018We stonden voor de keuze om de enqu\u00eate aan een kleinere groep, in enveloppen van het CBS per post te versturen.", "paragraphs": ["Opening van het academisch jaar in Nijmegen (2018). De Radboud Universiteit doet wel mee aan het onderzoek naar wetenschappelijke integriteit. Beeld Marcel van den Bergh / de Volkskrant", "Een flinke domper is het wel voor Lex Bouter, hoogleraar methodologie en integriteit aan de Vrije Universiteit in Amsterdam. Het is eind 2019 en de voormalig VU-rector heeft zijn oud-collega\u2019s bijgepraat over de eerder aangekondigde National Survey on Research Integrity. Die enqu\u00eate, de grootste over het onderwerp ooit, wil zijn team gaan versturen naar alle 40.000 academische onderzoekers van Nederland. Maar het enthousiasme onder de rectoren is niet onverdeeld.", "Een ongeschikt middel voor zo\u2019n complex en gevoelig onderwerp, merkt de ene rector op. Is dit wel de juiste manier om de net ingevoerde gedragscode wetenschappelijke integriteit te evalueren?, vraagt een ander zich af. Maar bovenal, blijft bij Bouter hangen onderweg naar huis: \u2018Is de focus niet te negatief?\u2019", "Het plan voor de nationale enqu\u00eate ontstond in 2016. Bouter was kort daarvoor aan een tweede wetenschappelijke leven als integriteitsprofessor begonnen en het viel hem op dat er maar weinig bekend was over hoeveel \u2018twijfelachtige praktijken\u2019 nu echt voorkwamen: van het selectief shoppen in resultaten en het oppoetsen van microscopiefoto\u2019s, tot regelrechte fraude. De cijfers die er waren, gaven bovendien geen duidelijkheid over de factoren die aan het gedrag ten grondslag lagen \u2013 zoals prestatiedruk, een starre hi\u00ebrarchie of simpelweg een omgeving waarin iedereen het niet zo nauw lijkt te nemen met de regels.", "En dus zette hij samen met collega\u2019s van de Universiteit Tilburg een integriteitsenqu\u00eate op. Binnen alle disciplines, dus ook de technische- en geesteswetenschappen.", "Co\u00f6rdinator en drijvende kracht achter het project werd epidemiologe Gowri Gopalakrishna, die eind 2019 dus een nee te verwerken krijgt. Ze heeft geen medewerking van de universiteiten nodig om hun onderzoekers te kunnen mailen, maar het zou helpen als ze de offici\u00eble adresbestanden kan gebruiken. Zo niet, dan zit er niks anders op dan ze van openbare pagina\u2019s te scrapen, en te hopen dat de onderzoekers zonder aankondiging van hun universiteit willen meewerken.", "In de weken na de rectorenbijeenkomst besluiten vijf van de vijftien universiteiten aan boord te blijven, onder voorwaarde dat ze elk een expert naar de enqu\u00eate mogen laten kijken. \u2018Dat leverde vertraging op, maar was ook goed\u2019, zegt Gopalakrishna. \u2018We voegden vragen toe over wat er w\u00e9l goed gaat, zoals het openbaar maken van onderzoeksdata.\u2019", "De rest blijft weigeren. Henk Kummeling, rector van de Universiteit Utrecht, heeft er weinig vertrouwen in dat de enqu\u00eate voor hem als bestuurder bruikbare informatie op zou leveren. Een reden hiervoor is dat er juist vanwege de gevoeligheid geen gegevens per instituut bekend worden gemaakt. Kummeling ontkent dat hij zou vrezen voor reputatieschade. \u2018Alles wat met integriteit te maken heeft is buitengewoon gevoelig. Maar ik heb er geen enkele moeite mee om scherp in kaart te brengen wat er aan de hand is.\u2019", "Zijn collega Carel Stolker van de Universiteit Leiden mailt dat ingeschakelde experts het onderzoek \u2018methodologisch zwak\u2019 vonden.\u2019 Een van hen, epidemioloog Frits Rosendaal vraagt zich af of een enqu\u00eate waarop zo\u2019n 20 procent van de ondervraagden reageert, \u00fcberhaupt representatieve cijfers op kan leveren. \u2018Vervolgens worden dat wel de cijfers hierover waarnaar iedereen in de wetenschap gaat verwijzen.\u2019", "Rosendaal had liever een kleinere enqu\u00eate gezien, die waardevollere antwoorden had opgeleverd. \u2018Groter is niet altijd beter. Iets megalomaans zat er wel in, ja.\u2019", "Die kritiek deelt Peter Lugtig niet. Hij is survey-onderzoeker aan de Universiteit Utrecht en niet betrokken bij het project. Het voordeel van een kleinere studie is dat je meer kunt inzoomen, zegt hij. \u2018Maar juist als je zoals deze onderzoekers verschillen in kaart wilt brengen tussen bijvoorbeeld vakgebieden moet je uitzoomen.\u2019", "De vraag is bovendien of niet meedoen de tekortkomingen oplost of juist verergert. Zo is het volgens Lugtig bijvoorbeeld mogelijk om het responspercentage omhoog te krijgen door groepen die slecht reageren gericht herinneringen te sturen. \u2018En dat is juist moeilijker zonder medewerking van de instituten.\u2019", "\u2018Op elke methode is wel wat af te dingen\u2019, zegt Rianne Letschert, rector van de Universiteit van Maastricht. \u2018Als de enqu\u00eate een indicatie geeft van Nederland vind ik dat waardevol.\u2019 Ze ondersteunt de enqu\u00eate vooral omdat ze die wil gebruiken om de discussie weer aan te zwengelen. \u2018Vooral over het grijze gebied tussen fraude en goed gedrag. Ik hoop dat we een volwassen professionele instelling kunnen worden waarin ook jonge onderzoekers kunnen aangeven dat er iets niet klopt.\u2019", "Gopalakrishna is teleurgesteld over het gebrek aan draagvlak. \u2018De survey is verworden tot een satelliet, die zwevend in het zonnestelsel signalen probeert uit te zenden. Ik vind het zo typerend dat we bij dit soort belangrijke onderwerpen niet in staat blijken om goed samen te werken.\u2019", "Toch steken Gopalakrishna en haar collega\u2019s de hand ook in eigen boezem. Achteraf, zegt epidemioloog Gerben ter Riet van het Amsterdam UMC, hadden we veel eerder al die universiteiten actief moeten betrekken. \u2018Dan hadden ze zich eigenaar gevoeld van het project, nu bleven wij toch \u2018initiatiefnemer\u2019\u2019.", "Vlak voor sluiting heeft van de deelnemers verbonden aan meewerkende universiteiten 20% meegedaan, onder die van de niet-deelnemende universiteiten 12-15%. Onbruikbaar zullen de resultaten niet zijn, maar ook overall valt de respons niet mee, erkent Ter Riet: \u2018Net als iedereen worden onderzoekers de laatste jaren overspoeld met enqu\u00eates en verzoeken. Het is moeilijk om daartussen met iets legitiems op te vallen.\u2019", "Af en toe denkt hij nog wel eens terug aan het bezoekje dat hij drie jaar geleden met Lex Bouter bracht aan het Centraal Bureau voor de Statistiek. \u2018We stonden voor de keuze om de enqu\u00eate aan een kleinere groep, in enveloppen van het CBS per post te versturen. Dan waren we 100.000 euro kwijt geweest, op een budget van 6 ton. Achteraf hadden we dat misschien toch moeten doen.\u2019", "Voorbeelden van vragen uit de enqu\u00eate In hoeverre bent u het eens met de volgende stellingen: -Ik heb het gevoel dat mijn collega\u2019s mij vooral beoordelen op basis van mijn publicaties. -Veel onderzoekers in mijn vakgebied zijn ongelukkig als hun collega\u2019s een grote onderscheiding of erkenning krijgen. -Onderzoekers houden in feite rekening met alle nieuwe bewijzen, hypothesen, theorie\u00ebn en innovaties, zelfs die welke hun eigen werk uitdagen of tegenspreken.", "Aanvulling 7/12: percentage deelnemers aan enqu\u00eate 's middags bijgewerkt op basis van actuele cijfers."], "authors": ["Jop De Vrieze"], "keywords": ["aan", "weigeren", "tien", "insteek", "van", "integriteitsenqu\u00eate", "het", "op", "deelname", "een", "universiteiten", "te", "dat", "en", "niet", "enqu\u00eate", "negatief", "nederlandse"], "pubDate": "2020-12-07T10:34:58+01:00", "publicationId": "1a359314-37ee-33a8-8de7-301d3eb2ed28"}