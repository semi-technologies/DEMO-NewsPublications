{"id": "adba66ac-9156-3498-880e-b661e1adc4a1", "title": "9737 nieuwe positieve tests, forse stijging", "url": "https://www.parool.nl/nederland/9737-nieuwe-positieve-tests-forse-stijging~bfb92338/", "summary": "Op de verpleegafdelingen nam het aantal coronapati\u00ebnten in het afgelopen etmaal af met 79 tot 2052.\nHet aantal door GGD\u2019en geregistreerde overlijdens in de afgelopen 24 uur steeg met 85.\nDe weekcijfers van het RIVM lieten een daling zien van 10.000 besmettingen, maar het percentage positieve testen bleef afgelopen week hoog.\nWeekcijfers geven overigens een betrouwbaarder beeld van de verspreiding van het virus.\nKijkend naar de cijfers van week 53 (28 december t/m 3 januari), blijkt Amsterdam-Amstelland de regio met het relatief minste aantal besmettingen van alle GGD-regio\u2019s in Nederland.", "paragraphs": ["Beeld ANP", "Het aantal coronapati\u00ebnten in Nederlandse ziekenhuizen is afgenomen tot 2764. Dat zijn er 71 minder dan woensdag, meldt het Landelijk Co\u00f6rdinatiecentrum Pati\u00ebnten Spreiding (LCPS).", "Van de opgenomen pati\u00ebnten met Covid-19 liggen er 712 op intensivecareafdelingen, 8 meer dan woensdag. Op de verpleegafdelingen nam het aantal coronapati\u00ebnten in het afgelopen etmaal af met 79 tot 2052.", "Het aantal door GGD\u2019en geregistreerde overlijdens in de afgelopen 24 uur steeg met 85. Dat wil niet zeggen dat al deze personen in de afgelopen 24 uur zijn overleden, soms wordt een overlijden pas later gemeld.", "De weekcijfers van het RIVM lieten een daling zien van 10.000 besmettingen, maar het percentage positieve testen bleef afgelopen week hoog. Het RIVM concludeerde dinsdagmiddag al dat overtuigende effecten van de lockdown vooralsnog uitblijven.", "Amsterdam", "In de gemeente Amsterdam kwamen de afgelopen 24 uur 337 besmettingen aan het licht waarmee de hoofdstad het beter doet dan de meeste gemeenten. In de GGD-regio Amsterdam Amstelland werden 410 nieuwe besmettingen geconstateerd. Weekcijfers geven overigens een betrouwbaarder beeld van de verspreiding van het virus.", "Kijkend naar de cijfers van week 53 (28 december t/m 3 januari), blijkt Amsterdam-Amstelland de regio met het relatief minste aantal besmettingen van alle GGD-regio\u2019s in Nederland. In die week werden 22 procent minder besmettingen geconstateerd dan in week 52. Maar het aantal afgenomen test nam nog forser af, met 35 procent. Volgens de GGD kan dat deels worden verklaard door \u2018een uitzonderlijk groot aantal\u2019 afgenomen testen in de dagen voor kerst, en een lager aantal testen tijdens de daarop volgende vakantieweek.", "Met 236 besmettingen per 100.000 in week 53 daalt het risiconiveau van de regio Amsterdam van \u2018zeer ernstig\u2019 naar \u2018ernstig\u2019, maar volgens de GGD is het beeld te gunstig geschetst, deels door de lagere testbereidheid, maar deels ook door de lockdown. Volgens een woordvoerder is er dan ook \u2018nog een lange weg te gaan\u2019. \u201cFeitelijk zegt het meer over hoe ernstig de situatie in heel Nederland is.\u201d"], "authors": ["Het Parool"], "keywords": ["positieve", "van", "dan", "nieuwe", "een", "met", "stijging", "aantal", "week", "afgelopen", "9737", "besmettingen", "het", "tests", "dat", "forse"], "pubDate": "2021-01-07T14:39:00Z", "publicationId": "a3002aeb-6d5a-3894-adcb-0212effbc567"}