{"id": "f23bc8d2-cf50-3eba-aa14-ec7fc348bef7", "title": "Kosmisch \u2018cadeautje\u2019 keert 5 december terug op aarde", "url": "https://volkskrant.nl/wetenschap/kosmisch-cadeautje-keert-5-december-terug-op-aarde~b9bad906/", "summary": "Daarin zitten twee monsters die het onbemande ruimtevaarttuig nam van de verre planeto\u00efde Ryugu, een poreuze puinverzameling op zo\u2019n 300 miljoen kilometer afstand van de aarde.\nIn de grove anderhalfjaar dat hij in de buurt was, nam de sonde tweemaal een \u2018hap\u2019 van het hemellichaam.\nWanneer de sonde zo\u2019n 220 duizend kilometer van aarde verwijderd is, laat hij zijn lading los.\nHier, op de lege vlaktes van het Woomera Range Complex van de Australische luchtmacht, moet het pakketje van Hayabusa 2 zaterdagavond terugkeren op aarde.\nBeeld AFPHet ruimteschip z\u00e9lf landt na de levering overigens niet op aarde.", "paragraphs": ["Planeto\u00efde Ryugu, gefotografeerd door de Japanse sonde Hayabusa 2 op een hoogte van zes kilometer Beeld JAXA, University of Tokyo, Kochi University, Rikkyo University, Nagoya University, Chiba Institute of Technology, Meiji University, University of Aizu, AIST.", "Terwijl Nasa's planeto\u00efdeschepper Osirix-Rex, mede dankzij de geoliede pr-machine van het Amerikaanse ruimtevaartagentschap, dit jaar vol in de spotlights stond, tufte de Japanse tegenhanger Hayabusa 2 gestaag en in relatieve anonimiteit terug richting aarde. Zaterdagavond iets voor zeven uur Nederlandse tijd - op pakjesavond, dus - keert hij terug. M\u00e9t pakketje aan boord.", "Daarin zitten twee monsters die het onbemande ruimtevaarttuig nam van de verre planeto\u00efde Ryugu, een poreuze puinverzameling op zo\u2019n 300 miljoen kilometer afstand van de aarde. In de grove anderhalfjaar dat hij in de buurt was, nam de sonde tweemaal een \u2018hap\u2019 van het hemellichaam. De eerste keer van het oppervlak, maar de tweede keer schoot hij eerst een kogeltje tegen de planeto\u00efde. Op die manier kon de sonde ook \u2018proeven\u2019 van gruis uit het binnenste van de ruimterots - materiaal dat daar miljarden jaren onaangetast door het zonnestelsel vloog.", "Oerbeslag", "Astronomen zijn ge\u00efnteresseerd in hemellichamen zoals Ryugu omdat ze gemaakt zijn van hetzelfde beslag waaruit Moeder Natuur ruim 4,5 miljard jaar geleden de aarde en overige planeten kneedde. Wie planeto\u00efdegruis bestudeert, kijkt dus naar ons diepe verleden. Zo hopen onderzoekers onder meer dat ze in de verzamelde korrels complexe koolstofverbindingen vinden, materiaal dat dienst doet als voorloper van het leven. Wetenschappelijk is het nog een open vraag of dergelijke verbindingen op aarde ontstonden, of dat \u2018we\u2019 ze gratis en voor niks kregen, bijvoorbeeld omdat ze al in het oerbeslag van onze planeet zaten opgesloten.", "Hoeveel materiaal verzameld is, heeft de Japanse ruimtevaartorganisatie JAXA nog niet bekend gemaakt, maar experts verwachten enkele tientallen grammen materiaal. Daarmee zou de missie - in elk geval tot de terugkeer van Osiris-Rex in 2023 - recordhouder zijn. Ook als de hoeveelheid tegenvalt, is de verwachting dat de sonde in elk geval zijn eigen voorganger (Hayabusa 1) zal verslaan die in 2010 terugkeerde met enkele milligrammen van planeto\u00efde 25143 Itokawa.", "Bungelend aan parachute", "Hayabusa 2 moet voor levering van z\u2019n pakketje overigens nog wel wat hachelijkere toeren uithalen dan de gemiddelde Sinterklaas. Wanneer de sonde zo\u2019n 220 duizend kilometer van aarde verwijderd is, laat hij zijn lading los. Als de timing klopt, zal het pakketje uiteindelijk - bungelend aan een parachute - zachtjes neerploffen in de buurt van een legerbasis in Zuid-Australi\u00eb. Daarna gaat het direct naar de Sagamihara Campus van JAXA, in de buurt van Tokyo. Daar zullen wetenschappers het pakketje voorzichtig openen.", "Hier, op de lege vlaktes van het Woomera Range Complex van de Australische luchtmacht, moet het pakketje van Hayabusa 2 zaterdagavond terugkeren op aarde. Beeld AFP", "Het ruimteschip z\u00e9lf landt na de levering overigens niet op aarde. In plaats daarvan vliegt hij door richting zijn volgende bestemming: planeto\u00efde 1998KY26, een piepklein, vrijwel bolvormig kosmisch klontje met een doorsnede van zo\u2019n 30 meter. Daar komt \u2018ie naar verwachting in 2031 aan."], "authors": ["George Van Hal"], "keywords": ["van", "het", "op", "kosmisch", "zijn", "keert", "aarde", "university", "een", "sonde", "dat", "planeto\u00efde", "cadeautje", "terug"], "pubDate": "2020-12-04T16:06:40+01:00", "publicationId": "1a359314-37ee-33a8-8de7-301d3eb2ed28"}