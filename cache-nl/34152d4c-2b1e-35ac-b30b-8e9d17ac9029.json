{"id": "34152d4c-2b1e-35ac-b30b-8e9d17ac9029", "title": "Zorgmedewerkers kunnen als eersten een coronavaccin krijgen, maar wat als ze het niet willen?", "url": "https://www.volkskrant.nl/nieuws-achtergrond/zorgmedewerkers-kunnen-als-eersten-een-coronavaccin-krijgen-maar-wat-als-ze-het-niet-willen~b0a64fb1/", "summary": "En zo werden zij ineens de groep die het eerste succesverhaal moet leveren bij de bestrijding van het coronavirus in Nederland.\nProbleem is wel dat juist die zorgmedewerkers niet te boek staan als vaccinatiekampioenen.\nDinsdag kwam zorgvakbond Nu\u201991 met een nieuwe peiling naar buiten, waarin eenderde van de zorgmedewerkers zegt zich zeker niet te zullen laten vaccineren met het coronavaccin.\n\u2018De logistiek en hoe we het toedienen van het vaccin organiseren in onze instellingen, daar komen we wel uit.\nNiet om te pushen, maar wel om te laten zien waar je staat in de discussie.", "paragraphs": ["Niet de ouderen in de verpleeghuizen, maar de zorgmedewerkers in de ouderen- en gehandicaptenzorg zijn het eerst aan de beurt voor een coronavaccin, zo blijkt uit de nieuwe vaccinatiestrategie van kabinet, RIVM en zorgpartijen. Maar zitten die medewerkers daar wel op te wachten?", "En zo werden zij ineens de groep die het eerste succesverhaal moet leveren bij de bestrijding van het coronavirus in Nederland. De 269 duizend zorgmedewerkers in de verpleeghuizen en de 178 duizend in de gehandicaptenzorg. Het vaccin van Pfizer \u2013 te bewaren bij -70 graden \u2013 blijkt te onhandig voor kleinschalige vaccinatiegroepen als verpleeghuizen en zorgwoningen. Om ouderen zo snel mogelijk te beschermen, is het daarom handiger de verpleegkundigen en verzorgenden naar dertig priklocaties te lokken, om zo een beschermende ring om de ouderen heen te bouwen. Totdat het Moderna-vaccin \u2013 waarschijnlijk slechts enkele weken later \u2013 ook de ouderen zelf kan beschermen.", "Probleem is wel dat juist die zorgmedewerkers niet te boek staan als vaccinatiekampioenen. Het opkomstpercentage bij de griepprik komt in deze sectoren vaak niet boven de 20 procent, en ook voor het coronavaccin staan ze niet in de rij. Dinsdag kwam zorgvakbond Nu\u201991 met een nieuwe peiling naar buiten, waarin eenderde van de zorgmedewerkers zegt zich zeker niet te zullen laten vaccineren met het coronavaccin. Ongeveer eenderde wil zeker wel, en eenderde twijfelt nog. Die resultaten zijn in lijn met eerdere enqu\u00eates en staan in schril contrast met de vaccinatiewensen van de artsen, van wie slechts 2 procent aangeeft geen inenting te willen, bleek dinsdag ook uit een peiling van artsenorganisatie KNMG.", "Wilt u dit artikel liever beluisteren? Hieronder staat de door Blendle voorgelezen versie.", "Medewerkers motiveren", "Volgens Inge Borghuis, bestuurder bij ouderenzorginstelling Amstelring is \u2018dit ons grootste vraagstuk\u2019. \u2018De logistiek en hoe we het toedienen van het vaccin organiseren in onze instellingen, daar komen we wel uit. De communicatie is het moeilijkst: hoe motiveren we onze medewerkers om het vaccin te nemen?\u2019", "De enqu\u00eate-uitslagen zijn niet verrassend, vindt Hedwig te Molder, hoogleraar aan de Vrije Universiteit Amsterdam, en expert op het gebied van vaccinatiecommunicatie. \u2018Bij dit soort getallen denk ik altijd: zorgverleners zijn net mensen.\u2019 Naast een grote groep vaccin-enthousiastelingen, is er ook een grote groep die twijfelt. \u2018Die hebben re\u00eble vragen over hoe het kan dat de productie nu in een jaar is geregeld, terwijl farmaceuten daar normaal gesproken ontzettend lang over doen.\u2019", "Zulke twijfels komen volgens Te Molder niet zozeer voort uit het simpelweg afwegen van de voor- en nadelen van een vaccin, maar eerder uit de afweging hoeveel vertrouwen iemand heeft in de overheid of de farmaceutische industrie. \u2018Op zich is het goed de farmabedrijven kritisch in de gaten te houden. Als je twijfelt over hun goede bedoelingen, komt daar ambivalentie uit voort. Zo onbegrijpelijk is dat niet.\u2019", "Dat mensen dan ook \u2018nee\u2019 zeggen tegen een vaccin is volgens Te Molder een gevolg van de \u2018lange traditie\u2019 van een individualistische overheidsopstelling die hier op neer kwam: hier zijn de feiten en kies zelf maar. \u2018Ik zou meer zijn voor een slogan als: vaccineren doe je voor elkaar. Daar zouden overheid en politici expliciet voor moeten staan. Niet om te pushen, maar wel om te laten zien waar je staat in de discussie. Paradoxaal genoeg beperken politici zich graag tot wetenschappelijke feiten. Ze lijken nu last te hebben van waardenschaamte.\u2019", "Voorrangspositie", "Wat ook meespeelt, is juist de voorrangspositie van zorgmedewerkers. Borghuis: \u2018Wij staan als sector vooraan. Het is nu al december, maar er is nog weinig duidelijkheid over het vaccin. Als er al een grote groep gevaccineerd zou zijn, en er was bij wijze spreken mond-op-mond-reclame zou dat wel helpen.\u2019", "Het is ook niet redelijk, vindt Te Molder, om juist van het zorgmedewerkers (\u2018die al zoveel voor anderen doen\u2019) te verwachten dat zij zonder morren de prik moeten accepteren. \u2018Je moet niet onmiddellijk tegen zorgverleners zeggen: jullie kunnen vanuit jullie verantwoordelijke positie helemaal niet weigeren. Dat vind ik too strong, too soon.\u2019", "Er staan kernwaarden op het spel, zegt Te Molder, het gaat om gezondheid, om de mogelijkheid familie weer te zien. Dus vanuit die kernwaarden zullen zorgorganisaties in gesprek moeten met hun personeel. \u2018Dat kost tijd, ja. Misschien dat de dwingende oplossing sneller lijkt, maar die roept in de praktijk vooral averechtse gevoelens op. Daar gaat het juist langzamer van.\u2019", "Moreel beraad", "Het Rijnstate Ziekenhuis in Arnhem organiseert daarom volgende week een \u2018moreel beraad\u2019 met zeven verpleegkundigen en vijf artsen, dat alle personeelsleden online kunnen volgen. \u2018We kunnen heel streng zeggen dat iedereen zich moet laten vaccineren, maar we kunnen het ook over de bezwaren hebben\u2019, zegt Hans Schoo, lid van de Raad van Bestuur van het ziekenhuis.", "Het doel van het beraad is wel degelijk de vaccinatiegraad te verhogen, \u2018ook omdat een vaccin de uitweg uit deze pandemie is, en we het niet kunnen blijven volhouden om zoveel zorg uit te stellen als wij nu noodgedwongen doen\u2019, zegt Schoo. \u2018Tegelijkertijd is het belangrijk dat al onze medewerkers in vrijheid hun eigen keuze kunnen maken. Dat is mijn dilemma, want die twee aspecten zijn niet \u00e9\u00e9n op \u00e9\u00e9n met elkaar in overeenstemming.\u2019", "De morele discussie zal dan moeten leiden tot een antwoord op de vraag \u2018in hoeverre de Raad van Bestuur kan aanzetten tot een covid-vaccinatie om goede en veilige zorg weer mogelijk te maken\u2019.", "Ook Borghuis zal een moreel beroep doen op haar personeel. \u2018Want ja, het is nogal een vraagstuk. Stel nou dat in een team de ene helft wel een vaccinatie heeft, en de andere helft niet. En er raakt toch een bewoner besmet. Dan moet de helft van het team in quarantaine. Dat zal ongetwijfeld tot spanningen leiden.\u2019", "Landelijke mediacampagne", "Maar voordat ze spreekuren zou kunnen instellen waar personeelsleden met hun vragen en twijfels terecht kunnen, \u2018zitten wij heel erg te wachten op een landelijke mediacampagne van de overheid. Wij smachten naar informatie\u2019.", "Die campagne, zegt Te Molder, had de overheid al maanden geleden kunnen en moeten beginnen. \u2018Je hoeft niet de details van de vaccins te weten om uitleg te kunnen geven. Als mensen willen weten waarom een vaccin nu zo snel ontwikkeld kon worden, of de kwaliteitscontroles wel in orde zijn, of de bijwerkingen wel in de gaten worden gehouden, zeg dan als overheid: dat zijn goede vragen, ik ga ze voor u beantwoorden. Mensen baseren daar \u2013 bewust of onbewust \u2013 hun oordeel op.\u2019", "Te Molder weet uit ervaring dat de voorgenomen vaccinatiegraad door goede informatie \u2013 of bijvoorbeeld door beelden van een succesvolle vaccinatiecampagne in Engeland \u2013 snel kan veranderen. \u2018De opvattingen van mensen over dit soort zaken zijn volatiel.\u2019"], "authors": ["Michiel Van Der Geest"], "keywords": ["van", "wat", "als", "het", "maar", "die", "zijn", "willen", "ze", "niet", "kunnen", "krijgen", "te", "zorgmedewerkers", "een", "en", "dat", "om"], "pubDate": "2020-12-08T20:21:58+01:00", "publicationId": "1a359314-37ee-33a8-8de7-301d3eb2ed28"}