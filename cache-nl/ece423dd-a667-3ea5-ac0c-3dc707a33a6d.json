{"id": "ece423dd-a667-3ea5-ac0c-3dc707a33a6d", "title": "Sammy wil haar schoonmoeder nooit meer zien, ook niet met kerst", "url": "https://www.rtlnieuws.nl/lifestyle/artikel/5204303/sammy-schoonmoeder-nooit-meer-zien-niet-met-kerst-felicia-vriend-ray", "summary": "Maar na de geboorte van mijn dochter Yuna kreeg ik last van een postnatale depressie.\nZo kreeg ze ook van dichtbij mee dat er wat relatieproblemen ontstonden tussen mij en Ray.\nBij oma logeren\"Felicia had een complete babykamer bij haar thuis voor Yuna ingericht, wat ik nogal overdreven vond.\nSteeds vroeg ze wanneer Yuna nou eens bij haar kon logeren, zogenaamd om Ray en mij wat tijd alleen te gunnen.\nMaar ik was er helemaal niet klaar voor om mijn baby van twee maanden oud al uit logeren te brengen.", "paragraphs": ["\"Vrij snel in onze relatie raakte ik zwanger van Ray. Felicia vond het fantastisch om oma te worden. Maar na de geboorte van mijn dochter Yuna kreeg ik last van een postnatale depressie. Ik was vreselijk down, had geen energie en was heel onzeker over mezelf als moeder. De roze wolk was ver te zoeken. Felicia probeerde me te steunen en kwam vaak over de vloer. Zo kreeg ze ook van dichtbij mee dat er wat relatieproblemen ontstonden tussen mij en Ray. Als jonge ouders met slaapgebrek liepen de spanningen soms hoog op tussen ons.\"", "Bij oma logeren", "\"Felicia had een complete babykamer bij haar thuis voor Yuna ingericht, wat ik nogal overdreven vond. Steeds vroeg ze wanneer Yuna nou eens bij haar kon logeren, zogenaamd om Ray en mij wat tijd alleen te gunnen. Maar ik was er helemaal niet klaar voor om mijn baby van twee maanden oud al uit logeren te brengen. Dat druiste z\u00f3 in tegen mijn moederinstinct. Ze bleef maar pushen, en gooide het op het cultuurverschil. Felicia komt van Cura\u00e7ao, waar het gebruikelijker is dat grootouders veel voor hun kleinkinderen zorgen.", "Het waren de eerste scheurtjes in mijn band met haar. Haar bemoeienis werd erger. Toen Ray en ik op een avond aan het kibbelen waren, belde ze hem toevallig en blijkbaar hoorde ze aan zijn stem dat er wat was. Tien minuten later stond ze in onze woonkamer \u2013 ze had zichzelf maar even binnen gelaten met de reservesleutel. Ongepast en opdringerig, vond ik.\""], "authors": [], "keywords": ["ik", "mijn", "zien", "meer", "wat", "kerst", "nooit", "met", "ze", "ook", "te", "wil", "van", "sammy", "en", "maar", "ray", "het", "schoonmoeder", "niet"], "pubDate": "2020-12-24T05:48:08Z", "publicationId": "ce2257c9-a2d2-3c8b-975a-6872cbf4036a"}