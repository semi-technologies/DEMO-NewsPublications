{"id": "0f7fef4c-455b-309d-8af1-253edf205d64", "title": "Xbox Series X en S: de grote comeback van Xbox?", "url": "https://www.rtlnieuws.nl/tech/artikel/5195060/xbox-series-x-en-s-de-grote-comeback-van-xbox", "summary": "Althans, de Xbox Series X is voor een spelcomputer alsnog vrij opvallend.\nEvengoed kan de Xbox Series X gelukkig worden neergelegd, en desgewenst in een tv-meubel worden verstopt.\nKrachtige prestatiesDan de binnenkant van die Xbox Series X, want daar gaat het eigenlijk om.\nIndrukwekkende graphicsDie snelle prestaties maken samen met de schitterende graphics dat de Xbox Series X echt next-gen oogt.\nSpierballentaal: de Series X heeft een 8-core AMD-chip die draait op 3.8 GHz, en een grafische chip met een rekenkracht van 12 teraflops.", "paragraphs": ["Zeven jaar na de lancering van de Xbox One komt Microsoft met een opvolger. Hoewel: van de One zijn uiteindelijk vier versies verschenen. Na het origineel kwam de kleinere One S, later ook als all-digital-variant. En in 2017 verscheen de Xbox One X, de krachtigste spelcomputer van de vorige generatie.", "Met de Series X gaat Microsoft vooral verder met waar het goed in is: enorme prestaties in een onopvallend, zwart jasje. Althans, de Xbox Series X is voor een spelcomputer alsnog vrij opvallend. De afgelopen jaren waren Xboxen behouden, modelletje dvd-speler. De Series X is een zwart, vierkant torentje, bijna een mini-pc. Pikzwart, met bovenop in het ventilatierooster een klein accent Xbox-groen.", "De nieuwe Xbox valt op, maar springt niet zo in het oog als de bijna protserige zwart-witte PlayStation 5. Evengoed kan de Xbox Series X gelukkig worden neergelegd, en desgewenst in een tv-meubel worden verstopt.", "Krachtige prestaties", "Dan de binnenkant van die Xbox Series X, want daar gaat het eigenlijk om. Eindelijk is ssd-opslag de standaard. Zeven jaar geleden was zulke opslag nog te duur, en kozen zowel Microsoft als Sony voor ouderwetse harde schijven. Games werden daarom niet geoptimaliseerd voor snellere ssd-schijven, en gamers bleven kijken naar de lange laadschermen die ze gewend waren.", "De Series X heeft wel ssd-opslag, en hoe: er zit 1TB custom NVME-geheugen in, waar in de praktijk iets meer dan 800GB van overblijft. Uitbreiden kan, maar is duur: een 1TB uitbreidingskaartje kost een kleine 250 euro. Een oude harde schijf aansluiten kan ook, maar dan moet je games overhevelen om gebruik te maken van de snelle laadtijden.", "De nieuwe opslag maakt alles sneller. Laadtijden zijn veel korter, en zeker in de nieuwste games is van laadschermen soms geen sprake meer. Racegame Forza 3 bijvoorbeeld: die moet op de Xbox One bijna 45 seconden laden, op de Series X duurt het 10 seconden. De game Control laat vergelijkbare laadtijden zien.", "Echt fijn wordt het echter met de nieuwe functie Quick Resume. Daarmee kan de Series X makkelijk wisselen tussen meerdere games. Vroeger moest een game worden gesloten, de volgende gestart en duurde het enkele minuten om te schakelen. Bij de Series X gaat het om seconden: de ene game wordt bevroren, de andere game wordt uit zijn dutje gehaald en een paar seconden later speel je verder waar je gebleven was.", "Indrukwekkende graphics", "Die snelle prestaties maken samen met de schitterende graphics dat de Xbox Series X echt next-gen oogt. De nieuwe Xbox draait games voor het eerst af in 4K met 60 beeldjes per seconde. Tot nu toe toonden spelcomputers hun games vrijwel altijd met 30 beeldjes per seconde. Een verdubbeling is direct merkbaar, en zorgt voor vloeiendere beelden en lekkerdere gameplay.", "Op termijn kan de Series X zelfs games naar 8K-resolutie upscalen. Ook zijn er games die in 120 beeldjes per seconde afgedraaid kunnen worden, al leveren spelers dan wel in op grafische pracht. Het gaat dan met name om raytracing. Die technologie maakt dat licht zich natuurgetrouw gedraagt. Reflecties, weerspiegelingen in auto's en winkelruiten, schaduwen, het licht door de boomtakken: alles oogt veel realistischer en dat zorgt bewust en onbewust voor een meeslepender ervaring.", "Spierballentaal: de Series X heeft een 8-core AMD-chip die draait op 3.8 GHz, en een grafische chip met een rekenkracht van 12 teraflops. Dat is iets meer dan de PlayStation 5 biedt. Die grafische kracht is niet alleen beschikbaar voor de nieuwste games die speciaal voor de Series X zijn gemaakt.", "Oude games herleven", "Sterker nog: veel bestaande Xbox-games zijn niet alleen speelbaar op de Series X, maar maken ook gebruik van de grote kracht van het apparaat. Wie Gears of War 5 bijvoorbeeld voor de Xbox One heeft gekocht, kan de game op de Series X spelen met mooiere graphics, zonder bij te betalen. En wie zijn favoriete Xbox 360-game opstart, ziet dat die vloeiender loopt dan vroeger en soms zelfs mooier is. De functie Auto HDR voegt HDR toe aan oude games, zodat ze nog mooier ogen op je nieuwe tv.", "Dat doet Xbox veel beter dan concurrent Sony. Ja, ook PS4-games zijn speelbaar op de PS5, maar verder terug gaat de zogenoemde backward compatibility niet. En wie zijn favoriete PS4-games met PS5-graphics wil spelen, moet in de meeste gevallen een nieuwe versie aanschaffen."], "authors": [], "keywords": ["comeback", "met", "games", "xbox", "series", "het", "x", "zijn", "een", "s", "grote", "van", "en"], "pubDate": "2020-11-05T19:09:59+01:00", "publicationId": "ce2257c9-a2d2-3c8b-975a-6872cbf4036a"}