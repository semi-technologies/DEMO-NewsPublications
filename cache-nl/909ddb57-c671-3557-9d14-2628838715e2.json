{"id": "909ddb57-c671-3557-9d14-2628838715e2", "title": "Breaking news... Man doet stap terug voor carri\u00e8re vrouw!", "url": "https://www.telegraaf.nl/vrouw/163456067/breaking-news-man-doet-stap-terug-voor-carriere-vrouw", "summary": "En blijft hij carri\u00e8re maken en vasthouden aan zijn fulltime dienstverband en mooie carri\u00e8remogelijkheden.\nHij liet in een persbericht weten dat zijn vrouw en hij \u201ehebben afgesproken dat de komende jaren haar professionele ambities de voorrang krijgen\u201d.\npotje dat hun kind tijdig mee moet nemen voor het kerstontbijt op school om een lichtje in te doen, zal er weinig veranderen.\ndat twee vrouwen de topbaan van eindredacteur van het tv-programma De Vooravond verdeeld hadden, ze namen om de beurt de uitzending voor hun rekening.\nInteressant en inhoudelijk werk doen op leidinggevend niveau en daarnaast ook nog tijd houden voor een sociaal- en gezinsleven.", "paragraphs": ["Let wel: het is 2020 en dit is nieuws. Dus d\u00edt is uitzonderlijk. Deze topman is een witte raaf. Want inderdaad, negen van de tien keer zal het de vrouw zijn die stopt of een treetje lager op de werkende ladder gaat staan om redenen die te raden zijn: kinderen. En blijft hij carri\u00e8re maken en vasthouden aan zijn fulltime dienstverband en mooie carri\u00e8remogelijkheden. De Duitse Rubin Ritter (38) werkte elf jaar bij Zalando. Hij liet in een persbericht weten dat zijn vrouw en hij \u201ehebben afgesproken dat de komende jaren haar professionele ambities de voorrang krijgen\u201d. En dat hij meer tijd gaat besteden aan \u201ezijn groeiende gezin\u201d.", "Machtsverhoudingen", "Laatst las ik ook de kop: \u2019Vrouw wordt directeur\u2019. D\u00e1t een vrouw directeur werd, was het nieuws, haar naam haalde niet eens die krantenkop, haar sekse alleen al was nieuws. Ooit de kop: \u2019Man wordt directeur\u2019 gelezen, zonder zijn naam erin? Je kunt je afvragen: \u2019Wat is dit voor taalkundig kommageneuzel?\u2019 Toch valt hier wel wat op terug te zeggen: wat in kranten, op websites staat, op social media gedeeld wordt en waarover in talkshows gediscussieerd wordt, weerspiegelt de maatschappelijke werkelijkheid. Het laat zien wat in onze ogen naar voren moet worden gehaald, wat een opzienbarend feit of weetje is, en andersom: dat wat zo gebruikelijk is (man wordt directeur) dat rechtvaardigt dus geen nieuwskop. Machtige mannen zijn nog altijd de norm, op foto\u2019s van regeringsleiders of andere \u2019bazen\u2019 staan verdomd weinig vrouwen. Wie betaalt, bepaalt, toch? Dit gezegde geeft treffend de machtsverhoudingen weer.", "Waarom werken vrouwen niet?, de prikkelende titel van de documentaireserie van journalist Liesbeth Staats - zorgt online, op tv en in kranten voor veel discussie. Slechts 27% van de Nederlandse vrouwen werkte in 2019 voltijds, berekende het CBS, tegen 72% van de mannen. Hoewel het aantal vrouwen dat economisch zelfstandig is langzaam stijgt en nu op ruim 60% uitkomt, betekent dat nog altijd dat zo\u2019n 40% te weinig verdient om zelf rond te kunnen komen. Staats onderzoekt ons \u2019parttime paradijs\u2019, interviewt fulltime werkende vrouwen, onderzoekt waar de \u2019salariskloof\u2019 vandaan komt en kijkt mee bij thuisblijfmoeders. Het zijn gevoelige onderwerpen: vrouwen denken een priv\u00e9-keuze te maken als ze minder gaan werken als er kinderen komen, maar het Nederlandse moederschapsideaal, prijzige kinderopvang, scholen die het liefst het continurooster invoeren (hallo, daar zijn de kinderen alweer om 14:00 uur), en het onderliggende sterke idee dat \u2019vrouwen beter voor (kleine) kinderen kunnen zorgen dan mannen\u2019 zijn factoren die wel degelijk \u00f3\u00f3k meespelen in die keuze.", "Feminist", "Ik ben feminist (heb zelfs enkele jaren geleden in een vlaag een knalrode sweater gekocht met de tekst We should all be feminists, die ik dan weer lafjes nooit aantrek, omdat het nogal vermoeiend is om met een statement-sweater rond te lopen, geheid lokt het discussies uit en \u2019grappige\u2019 opmerkingen), maar volg de laatste tijd de feministische discussie met matige interesse. \u2019Zorgtaken\u2019, bleh zo\u2019n zielloos woord (net zoiets als de term term \u2019mantelzorger\u2019), uitgekauwde discussies over \u2019vrouwen aan de top-quota\u2019.", "Alle argumenten zijn wel een keer voorbij gekomen en alleen in verkiezingstijd roepen politieke partijen dat ze nu echt de kinderopvang \u2019gratis\u2019 gaan maken, maar in coalitie-onderhandelingen sneuvelt dat punt helaas altijd. Het gaat zo ontzettend langzaam met die emancipatie, tergend langzaam. \u2019Waarom zorgen mannen niet meer?\u2019 kreeg Staats te horen als andere titel voor haar programma. Ja, zo kun je het ook zien natuurlijk. Zolang vrouwen massaal minder gaan werken als er kinderen komen en ze vrijwillig de gezinslogistiek op zich nemen, mannen zich op hun werk storten en heus niet denken aan dat glazen (gewassen!) potje dat hun kind tijdig mee moet nemen voor het kerstontbijt op school om een lichtje in te doen, zal er weinig veranderen.", "Feminist", "Feministisch boegbeeld en oud-minister Hedy d\u2019Ancona (83) heeft het al vaak gezegd in interviews: \u201eDe emancipatie is op veel fronten geslaagd, maar helaas niet op die van de taakverdeling.\u201d De emancipatie is aan de keukentafel voorbij gegaan. Het idee dat mannen en vrouwen ongeveer even veel zouden gaan werken en ook dezelfde portie zorg- en gezinstaken op zich zouden nemen; die verwachting is totaal niet uitgekomen. Dat eeuwige Nederlandse anderhalverdienersmodel (man werkt fulltime, vrouw heeft baantje van 2-3 dagen) blijft de norm.", "Terwijl dit model toch veel meer van deze tijd zou moeten zijn: twee grote parttime banen, zeg vier dagen per week, en dan ieder ook ongeveer evenveel tijd aan huishouden en kinderen besteden. Dat zou toch een win-winsituatie voor beiden moeten opleveren? Je zag in een aflevering van Waarom werken vrouwen niet? dat twee vrouwen de topbaan van eindredacteur van het tv-programma De Vooravond verdeeld hadden, ze namen om de beurt de uitzending voor hun rekening. Interessant en inhoudelijk werk doen op leidinggevend niveau en daarnaast ook nog tijd houden voor een sociaal- en gezinsleven. Het kan wel. Ieder een grote parttime baan maakt financi\u00eble drama\u2019s bij scheidingen kleiner, geeft meer gelijkwaardigheid en balans in relaties en in het gezin. En last but not least: met eigen geld is het fijner laarzen en truitjes bestellen bij Zalando!"], "authors": ["Larissa Pans"], "keywords": ["man", "van", "doet", "vrouwen", "het", "vrouw", "stap", "op", "zijn", "die", "breaking", "een", "en", "dat", "carri\u00e8re", "terug", "voor"], "pubDate": null, "publicationId": "eaaf7e23-4e36-3c2d-bfe0-80f3507a250a"}