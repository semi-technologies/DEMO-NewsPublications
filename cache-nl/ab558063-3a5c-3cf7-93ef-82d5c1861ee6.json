{"id": "ab558063-3a5c-3cf7-93ef-82d5c1861ee6", "title": "Boven op de machtige berg met het mooiste uitzicht: het Salzburg van Anni Friesinger", "url": "https://volkskrant.nl/reizen/boven-op-de-machtige-berg-met-het-mooiste-uitzicht-het-salzburg-van-anni-friesinger~b5066a64/", "summary": "Ze groeide op in de buurt van Salzburg en woont sinds 2005 in Salzburg.\nEn dat is het fantastische van Salzburg, in 20 minuten ben je boven op de machtige berg met het mooiste uitzicht van de wereld.\u2019 Anni: \u2018Onze kinderen schaatsen hier op de ijsbaan.\nHet is het kasteel waar we in 2009 getrouwd zijn, in de trouwzaal met marmer en goud en hoge ramen.\nEen klein, maar gezellig volksfeest met een draaimolen en muziek en ook weer van alles te eten en te drinken.\nEr zijn kraampjes met Bosnaworstjes en warme amandelen en er lopen ganzen en geiten en andere dieren rond.", "paragraphs": ["Beeld Luis Mendo", "Anni Friesinger (42) won in haar schaatscarri\u00e8re 19 gouden medailles en werd drie keer wereldkampioen allround. Ze groeide op in de buurt van Salzburg en woont sinds 2005 in Salzburg. Anni heeft een langeafstandshuwelijk met oud-schaatser Ids Postma. Hun twee dochters wonen bij haar in Oostenrijk. \u2018We facetimen soms wel tien keer per dag,\u2019 zegt ze, \u2018en om de paar weken komt de een naar de ander toe. We zijn het gewend en blij als we elkaar weer zien. Friesland, bij Ids, is mooi, het vlakke land, die weidse hemel. Maar ik ben een kind van de bergen. Zonder de Alpen om me heen word ik ongelukkig. En dat is het fantastische van Salzburg, in 20 minuten ben je boven op de machtige berg met het mooiste uitzicht van de wereld.\u2019 Anni: \u2018Onze kinderen schaatsen hier op de ijsbaan. Langebaanschaatsen kunnen ze heel goed, maar ze vinden ijshockey het leukst.\u2019", "De berg op", "Anni Friesinger: \u2018De M\u00f6nchsberg ligt midden in de stad. Er gaat een snelle minilift naar boven, waar je een prachtig uitzicht hebt over de groene koepels van de stad en de hoge Festung Hohensalzburg in de verte. Boven ligt ook verrassend genoeg een museum voor moderne kunst. Het is in de zomer heel groen boven op de berg, met bergweiden en beekjes. De bergen zijn trouwens mooi in elk seizoen, in de zomer om te zwemmen en te wandelen, in de winter om te ski\u00ebn, te langlaufen, te rodelen.\u2019 M\u00f6nchsbergs Aufzug, Gst\u00e4ttengasse 13", "Koffie en strudel op een zilveren blaadje", "\u2018Tomaselli is het oudste koffiehuis van Oostenrijk. De Fransman Johann Fontaine begon hier al in 1700 een koffiehuis en deed de zaak later over aan Karl Tomaselli, zoon van een Oostenrijkse moeder en Italiaanse vader. Naar hem is Caf\u00e9 Tomaselli genoemd. Salzburg heeft wel een wat Italiaanse sfeer, vind ik. Tomaselli is een klassiek koffiehuis met marmeren tafels en de Strudel en H\u00e4ferl mit Schlag, koffie met room, worden op een zilveren dienblaadje gebracht.\u2019", "Caf\u00e9 Tomaselli, Alter Markt 9", "De witte", "\u2018We gaan hier graag wat eten, en drinken, bij een van de vele brouwerijen van Salzburg. Zoals Die Weisse, een brouwerij waar al sinds 1901 witbier wordt gebrouwen. Het is een bierlokaal \u00e9n een restaurant. Ze hebben wel tien soorten witbier en allemaal snacks en gerechten uit de Oostenrijkse keuken: Grammelschmalzbrot, Erd\u00e4pfelkas, Kn\u00f6del, Kalbsbratwurst.\u2019", "Die Weisse, Rupertgasse 10", "Beeld Luis Mendo", "Bier van de monniken", "\u2018In dit oude klooster wordt nog steeds bier gebrouwen door de Augustijner monniken. Het is een soort selfservice. Je pakt een hoge stenen pul uit de kast en spoelt die om bij de waterfontein en laat de pul daarna door een medewerker vullen, rechtstreeks uit het biervat getapt. En dan koel opdrinken aan een lange tafel, met worst of kip van het spit erbij.\u2019", "Augustiner Br\u00e4u/Kloster M\u00fclln, Lindhofstra\u00dfe 7", "Kleine helden", "\u2018Small Heroes is mijn eigen conceptstore voor kinderen. Met mooie, trendy, in Europa gemaakte duurzame kleren en spullen. Ik was vroeger ook al met mode bezig. De winkel ligt vlakbij Schlo\u00df Mirabell. Voor ons een bijzondere plek. Het is het kasteel waar we in 2009 getrouwd zijn, in de trouwzaal met marmer en goud en hoge ramen. Het slot heeft ook een tuin, die vooral in de zomer heel mooi is.\u2019", "Small Heroes Conceptstore, Mirabellplatz 8", "Feesten in lederhosen", "\u2018Dat is het mooie van Salzburg, vind ik, die combinatie van natuur en cultuur. Hoe trots Salzburg is op Mozart en hoe overal klassieke muziek klinkt tijdens de beroemde Salzburger Festspiele in de zomer. Wij gaan ook elk jaar naar een feest met een heel ander karakter: het Rupertifest in september. Een klein, maar gezellig volksfeest met een draaimolen en muziek en ook weer van alles te eten en te drinken. En dan doen we helemaal mee, in dirndl en lederhosen.\u2019", "Kerst met monsters", "\u2018Er zijn aan het eind van het jaar verschillende kerstmarkten in Salzburg, maar ik vind de Adventsmarkt bij Schloss Hellbrunn zo sprookjesachtig. Er zijn kraampjes met Bosnaworstjes en warme amandelen en er lopen ganzen en geiten en andere dieren rond. Leuk voor de kinderen. We gaan ook voor de Krampuslauf natuurlijk. Niet schrikken, maar in Oostenrijk heeft Sinterklaas geen Pieten, maar Krampus, een boos monster met hoorns dat hem helpt en kinderen de stuipen op het lijf jaagt.\u2019"], "authors": ["Mirjam Bosgraaf"], "keywords": ["van", "een", "en", "ook", "met", "friesinger", "boven", "te", "maar", "op", "salzburg", "mooiste", "machtige", "het", "uitzicht"], "pubDate": "2019-11-01T14:00:33Z", "publicationId": "1a359314-37ee-33a8-8de7-301d3eb2ed28"}