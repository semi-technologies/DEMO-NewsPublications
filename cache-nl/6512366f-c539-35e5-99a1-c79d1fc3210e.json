{"id": "6512366f-c539-35e5-99a1-c79d1fc3210e", "title": "Geschiedenis mag zich niet herhalen bij long covid", "url": "https://volkskrant.nl/columns-opinie/geschiedenis-mag-zich-niet-herhalen-bij-long-covid~b52eab91/", "summary": "Daarna ben ik dagenlang totaal kapot.\u2019Het is een bekend symptoom van long covid: een kleine inspanning zorgt voor uitputting.\nEr is geen test voor long covid; ze kwam terecht bij een fysiotherapeut die gespecialiseerd is in psychosomatische klachten.\nZelf benadrukt ze dat ze psychisch altijd stabiel is geweest.\nArtsen vertelden haar: je hebt geen long covid, het is gewoon angst, het is psychisch.\nEn die niet rusten tot ze weten wat er scheelt, en hoe ze het beter kunnen maken.", "paragraphs": ["\u2018Af en toe vind ik het onzin dat ik vrijwel niks kan\u2019, schreef wetenschapsjournalist Ellen de Bruin in NRC. Ze kreeg in maart corona en bleef maanden ziek. \u2018Op een ochtend probeer ik me eruit te sporten: ik doe vijf minuten mee met het televisie-gymklasje Nederland in Beweging. Daarna ben ik dagenlang totaal kapot.\u2019", "Het is een bekend symptoom van long covid: een kleine inspanning zorgt voor uitputting. En dan is er nog het doodop zijn, hartklachten, hoofdpijn, spierpijn, geheugen-\u00adissues, concentratieverlies; het gevoel dat je brein is vervangen door een pak watten, dat er over je gedachten een mist hangt die maar niet optrekt. De Bruin: \u2018Op woorden komen lukt niet \u2013 we willen shampoo op onze aardbeien, vragen ons af op welke suiker een tv-programma komt \u2013 en we beginnen dagelijks zinnen tegen elkaar waarvan we meteen al niet meer weten waar die heengingen.\u2019", "Ik heb kennissen die maanden na hun besmetting nog steeds dagen moeten bijkomen van een paar uur knutselen; wandelaars die nu na 500 meter slenteren geradbraakt op een hoop gaan. Het is nog niet duidelijk om hoeveel mensen het gaat. Schattingen lopen uiteen: 1 tot 10 procent is na drie maanden nog ziek.", "Oud-huisarts Alfons Olde Loohuis doet het denken aan Q-koorts, waarbij ook een klein deel van de getroffenen langdurig ziek bleef: \u2018Voorheen gezonde en fitte mensen werden een schim van zichzelf.\u2019 Anderen zien overeenkomsten tussen long covid en ME: de inspannings-\u00adintolerantie, met name, maar ook de brain fog, pijn, bekaf zijn.", "En niet alleen de symptomen lijken op elkaar, veel mensen met long covid lopen ook op tegen de muur van ongeloof en miskenning die ME-pati\u00ebnten zo goed kennen. ME is niet zelden een invaliderende ziekte, maar uit de standaardbloedtests en -scans blijkt vaak weinig alarmerends, waarop veel artsen de gemakzuchtige conclusie hebben getrokken dat niet hun kennis hier hapert, maar de psyche van de pati\u00ebnt.", "Jo\u00eblle vertelde aan De Correspondent dat ze na vermoedelijke corona last hield van hartproblemen. Er is geen test voor long covid; ze kwam terecht bij een fysiotherapeut die gespecialiseerd is in psychosomatische klachten. Die zei haar dat het een kwestie was van de knop omzetten. Een internist zei dat ze vast onbewust last had van stress. Zelf benadrukt ze dat ze psychisch altijd stabiel is geweest.", "Het Nederlands Tijdschrift voor Geneeskunde had een decembernummer over hypes. ME staat op de cover, onder de naam \u2018chronische-vermoeidheidssyndroom\u2019, als oude hype. Bij 2021 staat: \u2018Aanhoudende covid-19-gerelateerde klachten?\u2019 Een laf vraagteken, want de toon is gezet: het is niks, niet echt, het zal overwaaien. Of, zoals de Van Dale stelt: een hype is \u2018iets nieuws dat tijdelijk sterk de aandacht trekt, maar weinig voorstelt\u2019.", "De suggestieve cover, die nergens in het blad wordt onderbouwd, staat niet alleen. In september al opperde ethicus Erwin Kompanje in de Volkskrant dat long covid ook tussen de oren kan zitten. \u2018Begrijp me goed: hun klachten zijn ongetwijfeld echt. Maar misschien zijn ze wel depressief, hebben ze een burn-out of gaat hun relatie helemaal niet goed.\u2019 Een dag later meldde de krant dat covid hard lijkt toe te slaan in het brein. Het onderzoek staat nog in de kinderschoenen, uiteraard. Maar hoe kun je dan nu al beginnen met pati\u00ebnten niet geloven als ze je vertellen dat hun lichaam iets mankeert, en niet hun geest?", "In het vakblad JAMA noemt een pati\u00ebnt het \u2018medische gaslighting\u2019. Artsen vertelden haar: je hebt geen long covid, het is gewoon angst, het is psychisch. Weer dat verhaal dat te veel ME-pati\u00ebnten zo goed kennen.", "Natuurlijk zijn er ook veel artsen die long covid nu wel serieus nemen. Maar laten we scherp blijven: de geschiedenis mag zich niet herhalen. Het is vreselijk om plotseling ziek te zijn en ook nog niet serieus genomen te worden. En bovendien staat weinig goed biomedisch onderzoek zo in de weg als de suggestie dat er eigenlijk met het lijf niks aan het snotje is. Bij ME heeft het lang geduurd voor we, dankzij een paar vastberaden onderzoekers, wisten van afwijkingen in onder meer het brein en immuunsysteem van pati\u00ebnten.", "Ik gun de mensen met long covid ook zulke bevlogen wetenschappers. Ik gun ze artsen die niet speculeren over hypes en relaties, maar die gedreven worden door echte nieuwsgierigheid. Die hun pati\u00ebnten geloven. En die niet rusten tot ze weten wat er scheelt, en hoe ze het beter kunnen maken."], "authors": ["Asha Ten Broeke"], "keywords": ["van", "het", "geschiedenis", "covid", "long", "en", "maar", "een", "bij", "ze", "herhalen", "zich", "niet", "dat", "mag", "die"], "pubDate": "2021-01-07T19:12:51Z", "publicationId": "1a359314-37ee-33a8-8de7-301d3eb2ed28"}