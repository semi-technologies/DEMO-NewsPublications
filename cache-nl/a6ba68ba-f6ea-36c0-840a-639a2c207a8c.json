{"id": "a6ba68ba-f6ea-36c0-840a-639a2c207a8c", "title": "Hoe ver mogen waarschuwingen tegen predikers gaan?", "url": "https://www.nrc.nl/nieuws/2020/12/10/hoe-ver-mogen-waarschuwingen-tegen-predikers-gaan-a4023374", "summary": "Hoe ver mag de Nationaal Co\u00f6rdinator Terrorismebestrijding- en Veiligheid (NCTV) gaan in het waarschuwen voor predikers met dubieuze banden?\nDie vraag staat centraal in een kort geding dat donderdag speelde tussen de NCTV en actiegroep Muslim Rights Watch Nederland.\nMuslim Rights Watch stelt slechts op vreedzame wijze op te komen voor rechten van moslims en eist dat de NCTV rectificeert.\nMeneer is brandschoon.\u201d De raadsman van de NCTV erkende dat Arkhouch zich \u201eniet bedient van vijandig taalgebruik tegenover niet-moslims\u201d en \u201eniet oproept tot geweld\u201d.\nDat geldt toch ook voor de ChristenUnie en de SGP?\u201dDe rechter doet uiterlijk 21 december uitspraak.", "paragraphs": ["Hoe ver mag de Nationaal Co\u00f6rdinator Terrorismebestrijding- en Veiligheid (NCTV) gaan in het waarschuwen voor predikers met dubieuze banden? Die vraag staat centraal in een kort geding dat donderdag speelde tussen de NCTV en actiegroep Muslim Rights Watch Nederland.", "De veiligheidsco\u00f6rdinator had in haar driejaarlijkse Dreigingsbeeld Terrorisme geschreven dat de actiegroep onderdeel is van een netwerk van \u201epolitieke salafisten\u201d, dat de integratie van moslims zou tegenwerken en antidemocratische opvattingen zou verspreiden. Muslim Rights Watch stelt slechts op vreedzame wijze op te komen voor rechten van moslims en eist dat de NCTV rectificeert.", "Controversi\u00eble moskee\u00ebn", "Tijdens de zitting bleek dat de NCTV de oprichter van Muslim Rights Watch, imam Youssef Arkhouch, ziet als een \u2018salafistische aanjager\u2019. De imam is volgens de NCTV verbonden aan verschillende salafistische organisaties, zoals de As Soennah-moskee in Den Haag en de Tawheed-moskee in Amsterdam, moskee\u00ebn die vaak in opspraak zijn geweest vanwege radicale preken of lessen. De co\u00f6rdinator verwees onder meer naar berichtgeving over vrouwenbesnijdenis die in een les van de As Soennah-moskee werd aanbevolen.", "De advocaat van Muslim Rights Watch, Paris Popescu, noemde dit \u201eguilt by association\u201d. Als imam preekt Arkhouch in verschillende moskee\u00ebn en gaat om met allerlei mensen, \u201ezelfs met personen die er bedenkelijke denkbeelden op nahouden\u201d. Dat wil niet zeggen, betoogde Popescu, dat de imam zelf \u00f3\u00f3k deze denkbeelden huldigt. \u201eDaar is geen enkel bewijs voor. Meneer is brandschoon.\u201d De raadsman van de NCTV erkende dat Arkhouch zich \u201eniet bedient van vijandig taalgebruik tegenover niet-moslims\u201d en \u201eniet oproept tot geweld\u201d.", "Lees ook: Overheidsaanpak van salafisme verplaatst zich naar de rechtszaal", "Wel zegt de imam volgens de NCTV in zijn preken dat moslims niet mogen deelnemen aan niet-islamitische feesten, zegt hij welke kleding zij moeten dragen, en is hij tegen homosekualiteit. Dit kan ertoe leiden dat moslimjongeren \u201ede westerse levensstijl\u201d en het \u201esecularisme\u201d gaan \u201eafwijzen\u201d, zei de advocaat.", "Een sluipende dreiging", "Lees ook: Praten of bestrijden? Salafisme splijt overheid", "\u201eHet is een sluipende dreiging\u201d, vulde Paul Abels aan, chef analyse van de NCTV. Salafistische aanjagers zoals Arkhouch volgen \u201estrategie\u00ebn waarmee zij moslims weg proberen te houden van integratie en opname in de westerse samenleving\u201d, zei Abels. Dit kan volgens hem leiden tot \u201esegregatie en polarisatie\u201d \u2013 en is daarmee een voedingsbodem voor radicalisering. Daarom rekent de NCTV het tot haar taak om ook voor deze ontwikkeling te waarschuwen.", "Volgens advocaat Popescu is de NCTV z\u00e9lf \u201egeradicaliseerd\u201d met haar \u201egodsdienstoorlog tegen de orthodoxe islam\u201d. De NCTV heeft zich volgens Popescu niet te bemoeien met religieuze opvattingen over homoseksualiteit of een \u201ewesterse levensstijl\u201d. \u201eWaar begint en eindigt die westerse levensstijl precies? En homoseksualiteit, daar heb ik zelf ook een mening over. Dat geldt toch ook voor de ChristenUnie en de SGP?\u201d", "De rechter doet uiterlijk 21 december uitspraak."], "authors": ["Andreas Kouwenhoven", "December Om", "Leestijd Minuten"], "keywords": ["ver", "waarschuwingen", "van", "predikers", "hoe", "nctv", "imam", "voor", "gaan", "met", "een", "ook", "en", "dat", "niet", "mogen", "tegen"], "pubDate": "2020-12-10T00:00:00", "publicationId": "523804ef-c522-3326-9bed-36886aac98cb"}