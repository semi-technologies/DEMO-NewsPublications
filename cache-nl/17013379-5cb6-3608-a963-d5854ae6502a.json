{"id": "17013379-5cb6-3608-a963-d5854ae6502a", "title": "Wie anders dan Dolly Parton kan de wereld rond de boom samenbrengen? \u2605\u2605\u2605\u2605\u2606", "url": "https://volkskrant.nl/cultuur-media/wie-anders-dan-dolly-parton-kan-de-wereld-rond-de-boom-samenbrengen~bf6de804/", "summary": "Dolly Parton.\nBeeld Stacie HuckebaDit is de meest verwarmende kerstplaat van het jaar, A Holly Dolly Christmas van Dolly Parton.\nWie anders dan zij kan het volk rond de boom samenbrengen?\nDe rond een dansende viool gespeelde countrytrack is geweldig en komt rechtstreeks uit het hart van de Amerikaanse oermuziek.\nEen gloeiende en plezierig kitscherige plaat met een lange houdbaarheidsdatum.", "paragraphs": ["Dolly Parton. Beeld Stacie Huckeba", "Dit is de meest verwarmende kerstplaat van het jaar, A Holly Dolly Christmas van Dolly Parton. De onsterfelijke zangeres leek in 2020 de laatste hoop van angstig Amerika. Wie anders dan zij kan het volk rond de boom samenbrengen? Ze deed het al eerder, in 1990 met Home for Christmas.", "Parton schreef een handvol nieuwe kerstliedjes die een hand uitsteken naar ieder mens. Christmas Is, bijvoorbeeld, dat zij samen met haar petekind Miley Cyrus inzong. \u2018Christmas is a joyful time\u2019, beweren Dolly en Miley. Tenminste, \u2018If you\u2019re the lucky ones.\u2019 Geen zorgen: het licht van God zal op ons allen neerdalen.", "De productie bestaat uit een enorme band met veel ondersteunende vocalen. En gezellige gasten aan het diner, zoals Miley Cyrus, haar vader Billy Ray en countryveteraan Willie Nelson. Bij de orkestrale tranentrekker Circle of Love stijgt de bloedsuikerspiegel tot gevaarlijke hoogten. Maar in het nummer Christmas on the Square, uit haar gelijknamige Netflix-musical, stelt Parton orde op zaken. De rond een dansende viool gespeelde countrytrack is geweldig en komt rechtstreeks uit het hart van de Amerikaanse oermuziek.", "Vervolgens omarmt de zangeres (74) nog enkele moderne klassiekers. Ze vertolkt All I Want for Christmas is You van de ongenaakbare kerstkoningin Mariah Carey. En zingt het door haar zelf geschreven Cuddle Up, Cozy Down Christmas met de kerstkroonprins Michael Bubl\u00e9. Een gloeiende en plezierig kitscherige plaat met een lange houdbaarheidsdatum."], "authors": ["Robert Van Gijssel"], "keywords": ["van", "dolly", "uit", "dan", "een", "boom", "en", "met", "anders", "wie", "wereld", "christmas", "rond", "haar", "kan", "parton", "het", "samenbrengen"], "pubDate": "2020-12-10T13:44:19Z", "publicationId": "1a359314-37ee-33a8-8de7-301d3eb2ed28"}