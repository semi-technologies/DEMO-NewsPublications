{"id": "dc3d3318-b7d0-33b8-b705-1ec8620978b7", "title": "Leerzaam en heerlijk om in te verdwijnen, dit boek over \u2018de meest gehate familie van nazi-Duitsland\u2019", "url": "https://trouw.nl/cultuur-media/leerzaam-en-heerlijk-om-in-te-verdwijnen-dit-boek-over-de-meest-gehate-familie-van-nazi-duitsland~b14b123a/", "summary": "De schrijversfamilie Mann was \u201cmet afstand de meest gehate familie van nazi-Duitsland\u201d, schrijft Rindert Kromhout in het laatste deel van zijn innemende, biografische fictietrilogie over oudste zoon Klaus.\nVeel te laat, vond dochter Erika, die zich met haar antifascistische cabaretgroep Die Pfefferm\u00fchle al langer kritisch uitliet.\nOm deze vraag \u2013 hoe en wanneer je in opstand komt tegen onrecht \u2013 draait het tweede en beste deel: En ik was zijn held.\nBlijven is geen optie: ze zijn deels joods, Erika en Klaus vrij openlijk homoseksueel en ze kanten zich publiekelijk tegen de nazi-ideologie.\nAls essayist lijkt hij minder last te hebben van zijn vaders schaduw, waar hij als romancier onder gebukt gaat.", "paragraphs": ["De schrijversfamilie Mann was \u201cmet afstand de meest gehate familie van nazi-Duitsland\u201d, schrijft Rindert Kromhout in het laatste deel van zijn innemende, biografische fictietrilogie over oudste zoon Klaus. Diens vader, Nobelprijswinnaar Thomas Mann, sprak zich in 1936 uit tegen Hitlers regime. Veel te laat, vond dochter Erika, die zich met haar antifascistische cabaretgroep Die Pfefferm\u00fchle al langer kritisch uitliet. Net als Klaus in felle, politieke essays deed.", "Om deze vraag \u2013 hoe en wanneer je in opstand komt tegen onrecht \u2013 draait het tweede en beste deel: En ik was zijn held. Kromhout vertelt beklemmend hoe de nazi\u2019s\u00ad\u00ad hun grip op Duitsland verstevigen en de Manns zich genoodzaakt zien naar het buitenland te vertrekken. Blijven is geen optie: ze zijn deels joods, Erika en Klaus vrij openlijk homoseksueel en ze kanten zich publiekelijk tegen de nazi-ideologie. Klaus komt onder meer in Amsterdam terecht, waar hij bij uitgeverij Querido het politiek-literaire tijdschrift Die Sammlung begint.", "Als essayist lijkt hij minder last te hebben van zijn vaders schaduw, waar hij als romancier onder gebukt gaat. Die worsteling loopt als een rode draad door de trilogie, maar is het hoofdthema in Een Mann, het eerste deel.", "Het beeld van Klaus wordt steeds rauwer. Kromhout zet diens rusteloze ziel aangrijpend neer: Klaus reist van hotel naar hotel, kan zich niet hechten, is verslaafd aan morfine en heeft veel betaalde seks, omdat het in de liefde niet wil lukken.", "De desillusie: thuis is geen thuis meer", "Het nieuwste boek, dat in het begin iets te veel uit vorige delen herhaalt, gaat over de gevolgen van vluchten: de ontheemding, de desillusie als blijkt dat thuis ook geen thuis meer is. We volgen Klaus als hij in 1945, vlak na Hitlers zelfmoord, als verslaggever van een Amerikaanse legerkrant uit Itali\u00eb naar zijn geboorteplaats M\u00fcnchen reist. Aan zijn reisgenoot vertelt hij hoe de Manns in Amerika terechtgekomen zijn en Klaus zich in ruil voor het staatsburgerschap aanmeldde bij het leger \u2013 en daarvoor zijn homoseksualiteit moest ontkennen.", "Na zijn trilogie over de Bloomsbury-groep brengt Kromhout opnieuw een markante kunstenaarsfamilie uit het verleden knap dichtbij. Hoewel hij soms wat veel uitlegt, zuigt de toegankelijke toon je onmiddellijk in de belevingswereld van Klaus. Het sfeerrijke tijdsbeeld, de gesprekken over politiek, het inkijkje in de familierelaties, de entourage van beroemde historische figuren: het is leerzaam en bovenal heerlijk om in te verdwijnen.", "Rindert Kromhout", "De naam van mijn vader", "Leopold; 255 blz. \u20ac 19,99", "Vanaf 15 jaar."], "authors": ["Bas Maliepaard"], "keywords": ["leerzaam", "van", "als", "veel", "het", "naziduitsland", "heerlijk", "klaus", "zijn", "meest", "gehate", "hij", "familie", "om", "te", "en", "zich", "verdwijnen"], "pubDate": "2020-12-05T01:00:45+01:00", "publicationId": "b66cd8e4-4294-3571-bcd7-e490527f1a48"}