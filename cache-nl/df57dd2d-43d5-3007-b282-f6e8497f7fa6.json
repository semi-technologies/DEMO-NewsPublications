{"id": "df57dd2d-43d5-3007-b282-f6e8497f7fa6", "title": "Ook het tweede boek van Inge Schilperoord zal je dat beklemmende gevoel gaan geven", "url": "https://volkskrant.nl/cultuur-media/ook-het-tweede-boek-van-inge-schilperoord-zal-je-dat-beklemmende-gevoel-gaan-geven~b9708cfb/", "summary": "Muidhond, het romandebuut van forensisch psycholoog Inge Schilperoord uit 2014, is zo goed geschreven dat het een claustrofobisch effect op je heeft.\nHij vangt een muidhond \u2013 geen hond maar een soort karper \u2013 die door de hitte in een duinmeertje is komen bovendrijven.\nDe kracht van het debuut zit \u2019m niet alleen in het messcherpe psychische portret, maar vooral ook in de geserreerde stijl.\nDitmaal is zij in het hoofd van een westers meisje gekropen dat, onder druk van dramatische omstandigheden, gefascineerd raakt door de islam.\nJe kunt er vergif op innemen dat het verhaal van dat meisje je hetzelfde, beklemmende gevoel gaat geven.", "paragraphs": ["Inge Schilperoord in 2017. Beeld Hollandse Hoogte / AFP", "Happen naar adem. Zweten. Muidhond, het romandebuut van forensisch psycholoog Inge Schilperoord uit 2014, is zo goed geschreven dat het een claustrofobisch effect op je heeft. Schilperoord sluit je op in het hoofd van Jonathan, een zedendelinquent die bij gebrek aan bewijs wordt vrijgelaten en eenmaal thuis bij zijn moeder in een duindorp, als een buurmeisje om hem heen begint te dartelen, zijn driften in toom moet zien te houden.", "Lukt dat? Jonathan probeert het uit alle macht, maar het kost hem meer en meer moeite. De temperatuur in het duindorp stijgt apocalyptisch. Hij vangt een muidhond \u2013 geen hond maar een soort karper \u2013 die door de hitte in een duinmeertje is komen bovendrijven. De grote vis houdt hij in een klein aquarium. Happen naar adem.", "De kracht van het debuut zit \u2019m niet alleen in het messcherpe psychische portret, maar vooral ook in de geserreerde stijl. Jonathan is neurotisch bezig om elke seconde goed op te letten, hij kijkt uiterst precies en gedetailleerd. Allemaal om controle te houden. Tegelijk laat Schilperoord juist heel weinig van Jonathans omgeving zien. Je hebt geen idee wat er komen gaat, maar voelt aan alles: dit gaat niet goed.", "Muidhond werd bejubeld, genomineerd, verfilmd en vertaald. Nu wordt Schilperoords tweede roman aangekondigd. In juni verschijnt Het licht in de stad. Het schijnt dat zij als psycholoog de afgelopen jaren onderzoek deed naar de belevingswereld van bekeerlingen. Ditmaal is zij in het hoofd van een westers meisje gekropen dat, onder druk van dramatische omstandigheden, gefascineerd raakt door de islam. Je kunt er vergif op innemen dat het verhaal van dat meisje je hetzelfde, beklemmende gevoel gaat geven."], "authors": ["Onno Blom"], "keywords": ["schilperoord", "je", "van", "inge", "zal", "en", "een", "ook", "geven", "gevoel", "te", "het", "op", "maar", "dat", "tweede"], "pubDate": "2021-01-01T14:00:24Z", "publicationId": "1a359314-37ee-33a8-8de7-301d3eb2ed28"}