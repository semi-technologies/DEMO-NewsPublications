{"id": "e8bc103a-edc1-3421-85a8-29fdb2294b66", "title": "Lunchroom Luza\u2019s is nu een takeaway: \u2018Ik doe gewoon alsof ik toch open ben\u2019", "url": "https://www.parool.nl/ps/lunchroom-luza-s-is-nu-een-takeaway-ik-doe-gewoon-alsof-ik-toch-open-ben~b00ae386/", "summary": "We hadden het idee om tijdens de feestdagen de zaak om te toveren tot kleine winkel met wijnen en taartjes.\nE\u00e9n ding kan ik verzekeren: als we weer open mogen, heb ik er onwijs veel zin in.\n\u201cIk doe gewoon alsof ik toch open ben.\n\u201cMet grote groepen samenkomen en met mijn familie op wintersport.\nEn ik wil heel graag een soort heropening organiseren: een afterparty van 2020 om te vieren dat het jaar voorbij is.", "paragraphs": ["Joshua Luza (29) van Lunchroom Luza\u2019s. Beeld Jakob Van Vliet", "Wat betekent de lockdown voor uw zaak?", "\u201cNadat we in het voorjaar volledig gesloten waren, konden we in de zomer weer open. Veel vaste klanten kwamen vol blijdschap de zaak binnen, wat zo\u2019n periode extra bijzonder maakt. Helaas zitten we nu midden in de tweede lockdown. Ik heb nauwelijks meer personeel over en weinig inkomen. We hadden het idee om tijdens de feestdagen de zaak om te toveren tot kleine winkel met wijnen en taartjes. Dat is door alle maatregelen nu niet meer aan de orde. Als ondernemer is het zwaar om op deze manier een zaak te runnen.\u201d", "Hoe gaat de komende tijd eruitzien?", "\u201cDe onzekerheid over wanneer je weer open kunt, maakt deze periode enorm lastig. E\u00e9n ding kan ik verzekeren: als we weer open mogen, heb ik er onwijs veel zin in. Dat zal een euforisch gevoel geven. Alleen ga ik er vanuit dat de heropening nog even op zich moet laten wachten.\u201d", "Nog creatieve inzichten gekregen door de situatie?", "\u201cVoor de coronacrisis hadden we al een takeaway met koffie, ontbijt en lunch, maar nu hadden we de tijd om het beter aan te pakken. Zo zien onze verpakkingen er mooier uit. We hebben ook een Luza\u2019s koffiepakket bedacht, dat je kunt afhalen: met appeltaartpunten, pasteis de nata, kerstbonbons en vanzelfsprekend koffie. En we bezorgen appeltaarten.\u201d", "Hoe houdt u de moed erin?", "\u201cIk doe gewoon alsof ik toch open ben. We hangen de kerstversiering op, zodat klanten bij het afhalen in een gezellige sfeer terechtkomen. Daarnaast is het belangrijk om met medehorecaondernemers te praten. Het is goed om te weten hoe anderen met deze situatie omgaan.\u201d", "Wat is het eerste wat u gaat doen als de boel weer wordt versoepeld?", "\u201cMet grote groepen samenkomen en met mijn familie op wintersport. En ik wil heel graag een soort heropening organiseren: een afterparty van 2020 om te vieren dat het jaar voorbij is. De gezelligheid die ik heb gemist wil ik dubbel en dwars inhalen.\u201d"], "authors": ["Anna Livia De Kort"], "keywords": ["ik", "takeaway", "het", "toch", "en", "een", "om", "met", "weer", "open", "nu", "gewoon", "te", "lunchroom", "doe", "dat", "luzas"], "pubDate": "2020-12-23T07:53:04Z", "publicationId": "a3002aeb-6d5a-3894-adcb-0212effbc567"}