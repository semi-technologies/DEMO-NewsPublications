{"id": "fe3f412f-f5c7-30f9-9883-070bdeeb1944", "title": "Maandag al goedkeuring voor vaccin? De koelwagens staan klaar", "url": "https://nos.nl/nieuwsuur/collectie/13850/artikel/2360895-maandag-al-goedkeuring-voor-vaccin-de-koelwagens-staan-klaar", "summary": "Transporteurs stellen dat het voor hen in ieder geval geen probleem zal zijn om de vaccins vanuit de fabriek op de goede plekken te krijgen.\nContainers met droogijs en een nieuwe mega-koelcel staan klaar voor het vervoer van de miljoenen vaccins:Dit artikel bevat een video.\nEen taskforce van Air Cargo, met daarin ruim zestig bedrijven, is vanaf september bezig met de voorbereiding van deze potentiele grote klus.\nHet is belangrijk dat een vaccin zo snel mogelijk in het vliegtuig ligt en zo min mogelijk oponthoud heeft, benadrukt Van As.\nDoor bijvoorbeeld een unieke code aan de verpakkingen mee te geven is het voor iedereen in \u00e9\u00e9n oogopslag duidelijk dat het om transport van het coronavaccin gaat.", "paragraphs": ["Mogelijk keurt de Europese medicijnentoezichthouder EMA het Pfizer-vaccin maandag al goed. Woensdag kan dan de toelating volgen door de Europese Commissie. Gaat Nederland dus niet begin januari, maar dit jaar al beginnen met vaccineren? Het kabinet zegt dat er eerst nog een hoop moet gebeuren. Transporteurs stellen dat het voor hen in ieder geval geen probleem zal zijn om de vaccins vanuit de fabriek op de goede plekken te krijgen. Binnen Europa \u00e9n in de rest van de wereld. Schiphol, KLM en zestig andere logistieke bedrijven staan in de startblokken. Een speciaal team van brancheorganisatie Air Cargo Netherlands is sinds september bezig met de voorbereidingen. Containers met droogijs en een nieuwe mega-koelcel staan klaar voor het vervoer van de miljoenen vaccins:", "Dit artikel bevat een video. 1:45 'De koelcellen en vliegtuigen zijn er klaar voor, dus laat ze maar komen'", "Om vaccins aan de andere kant van de wereld te krijgen, moet het eerst met speciaal gekoelde vrachtwagens naar vliegvelden worden vervoerd. Het Pfizer-vaccin moet zelfs bij -70 graden bewaard worden. Volgens Vincent van t' Schip, eigenaar van transportbedrijf Rutges Cargo Europe, staan de vrachtwagens klaar. \"Moet het vaccin op -80 graden blijven, dan zal de farmaceut droogijs bij de verpakkingen doen. Met onze trucks, die een constante temperatuur van -20 graden kunnen realiseren, kan het vaccin veilig naar Schiphol.\" Een aanvankelijk voor 2022 geplande mega-koelcel van 500 vierkante meter en twaalf meter hoog bij Rutges Cargo is de afgelopen maanden met spoed gerealiseerd. De opslaglocatie moet ervoor zorgen dat vaccins die niet direct het vliegtuig in kunnen, gekoeld opgeslagen kunnen worden.", "Miljarden vaccins via Schiphol KLM Cargo, de vrachttak van de KLM, hoopt dat Schiphol een hub-functie kan gaan vervullen en het vaccin vanuit de fabrieken in Europa de hele wereld over kan verspreiden. Verder hoopt KLM ook belangrijk te zijn in de omgekeerde weg: vaccins uit bijvoorbeeld India, China en de Verenigde Staten naar Europa gaan brengen. \"Van de zestien miljard doses waarvan nu sprake is, zouden we er zeker drie miljard willen vervoeren\", zegt Paul Crombach van KLM Cargo. Een taskforce van Air Cargo, met daarin ruim zestig bedrijven, is vanaf september bezig met de voorbereiding van deze potentiele grote klus. \"Schiphol is bijzonder geschikt voor deze operatie\", zegt Maarten van As van Air Cargo. \"Logistiek hebben we onze zaakjes goed voor elkaar. Schiphol kent zo'n honderd bestemmingen wereldwijd, en er is veel ervaring met het gekoelde transport en de opslag van geneesmiddelen.\" Vracht tussen passagiersstoelen De vaccins worden, zoals alle vracht, straks in vrachtvliegtuigen en in de buik van reguliere passagiersvliegtuigen vervoerd. \"We kijken zelf of we lichte vracht tussen de passagiersstoelen kunnen plaatsen om zo meer ruimte te cre\u00ebren.\" Het is belangrijk dat een vaccin zo snel mogelijk in het vliegtuig ligt en zo min mogelijk oponthoud heeft, benadrukt Van As. \"Daarom hebben we vergaande afspraken met de douane gemaakt. Door bijvoorbeeld een unieke code aan de verpakkingen mee te geven is het voor iedereen in \u00e9\u00e9n oogopslag duidelijk dat het om transport van het coronavaccin gaat. Dan kan de douane deze goederen heel snel vrijgeven voor verder transport.\""], "authors": ["Gert Janssen En Ko Van Der Duin", "Dit Is Een Artikel Van"], "keywords": ["vaccins", "dat", "van", "maandag", "al", "een", "voor", "goedkeuring", "het", "koelwagens", "staan", "vaccin", "klaar", "en", "cargo", "met", "schiphol"], "pubDate": null, "publicationId": "88173a0d-96a0-3f0e-a203-5a13f8839a59"}