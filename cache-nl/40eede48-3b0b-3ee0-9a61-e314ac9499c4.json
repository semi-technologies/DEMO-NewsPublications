{"id": "40eede48-3b0b-3ee0-9a61-e314ac9499c4", "title": "Suriname-glossy SU Magazine zoomt in op derde generatie en 45 jaar onafhankelijkheid", "url": "https://volkskrant.nl/cultuur-media/suriname-glossy-su-magazine-zoomt-in-op-derde-generatie-en-45-jaar-onafhankelijkheid~b9fe7efd/", "summary": "Met een knipoog naar Opzij, een heel ander blad, legt SU Magazine in het eerste nummer Magali Gorr\u00e9 langs de Surinaamse meetlat.\nZe is al heel lang de vrouw van Dean Gorr\u00e9, de bondscoach van Suriname.\nHoewel ze al 27 jaar is getrouwd met Gorr\u00e9, bezocht ze Suriname anderhalf jaar geleden pas voor de eerste keer.\n\u2018Ondanks dat ik in de ogen van velen een hysterische glamourpoes ben, werd ik wel respectvol ontvangen.\nHet andere biedt ernstige stukken over 45 jaar onafhankelijkheid (\u2018Het verdriet van Suriname\u2019), sporen van slavernij in de Nederlandse samenleving en roofkunst.", "paragraphs": ["Met een knipoog naar Opzij, een heel ander blad, legt SU Magazine in het eerste nummer Magali Gorr\u00e9 langs de Surinaamse meetlat. Ze is al heel lang de vrouw van Dean Gorr\u00e9, de bondscoach van Suriname. Naar eigen zeggen is ze influencer. Zie Instagram.", "Haar eigen achtergrond is Antilliaans. Hoewel ze al 27 jaar is getrouwd met Gorr\u00e9, bezocht ze Suriname anderhalf jaar geleden pas voor de eerste keer. Ze had gehoord dat de \u2018Surinaamse energie\u2019 de reiziger in Paramaribo onmiddellijk omarmt. \u2018Nou, dat had ik eerlijk gezegd niet. Ik zag de stof op mijn Herm\u00e8s-slippertjes. En ik besloot dat de straten van Paramaribo en de hoge hakken in mijn koffer geen match zijn.\u2019", "Van het contrast tussen arm en rijk werd ze een \u2018beetje verdrietig\u2019, maar uiteindelijk viel het in Suriname allemaal best mee. \u2018Ondanks dat ik in de ogen van velen een hysterische glamourpoes ben, werd ik wel respectvol ontvangen. Ook als ik in een Missoni-kaftan met Chanel-zonnebril aan het zwembad van het Marriott in Paramaribo lag.\u2019", "Dat is het ene uiterste in SU Magazine, de \u2018glossy voor een #lobi Suriname\u2019. Het andere biedt ernstige stukken over 45 jaar onafhankelijkheid (\u2018Het verdriet van Suriname\u2019), sporen van slavernij in de Nederlandse samenleving en roofkunst.", "\u2018SU Magazine laat zien wat een mooie gekleurde samenleving Nederland is\u2019, schrijft hoofdredacteur Steven Dahlberg monter in zijn voorwoord. Voor talloze bekende Surinaamse Nederlanders is een plek vrijgemaakt: J\u00f6rgen Raymann, Rou\u00e9 Verveer, Eva Simons, de advocaten Gerard Spong, Don Ceder en Gerald Roethof, Pim de la Parra, Noraly Beyer, Gloria Wekker en een rits voetballers.", "Het ene idee pakt beter uit dan het andere. Voordat Magali Gorr\u00e9 aan het woord komt, duikt het blad diep de Bijlmer in, met verhalen van woordkunstenaar Soortkill en schrijver Etchica Voorn. Hij schrijft: \u2018Het enige Nederlandse aan de Bijlmer is dat het geografisch gezien in Nederland ligt.\u2019 Zij schrijft: \u2018Ik vertoef in Suriname, struin rond op de Antillen, verwonder me in Little Ghana en kom thuis in Amsterdam.\u2019", "Geslaagd zijn ook de interviews met jonge mannen en vrouwen van de zogenaamde derde generatie. Na Gorr\u00e9 haalt ook Shamiro van der Geld, creatief ondernemer en voormalig nachtburgemeester van Amsterdam, herinneringen op aan zijn eerste aankomst in Suriname. \u2018Ik heb letterlijk de vloer gekust en keek echt met mijn handen op het raam vol verbazing naar alle nieuwe indrukken: de kleur van de aarde, de gewassen, de mensen.\u2019"], "authors": ["Paul Onkenhout"], "keywords": ["van", "dat", "zoomt", "een", "surinameglossy", "en", "derde", "generatie", "su", "magazine", "ik", "onafhankelijkheid", "suriname", "ze", "op", "jaar", "gorr\u00e9", "met", "het"], "pubDate": "2020-12-16T15:09:30Z", "publicationId": "1a359314-37ee-33a8-8de7-301d3eb2ed28"}