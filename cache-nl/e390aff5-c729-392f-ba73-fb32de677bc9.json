{"id": "e390aff5-c729-392f-ba73-fb32de677bc9", "title": "Schrap het eigen risico in de zorg", "url": "https://trouw.nl/opinie/schrap-het-eigen-risico-in-de-zorg~b1e87c66/", "summary": "Maar huisarts Kees Rovers zag jarenlang hoe het eigen risico in de zorgverzekering zorgde voor zorgmijding.\nDoel van het eigen risico is beperking van onnodige specialistische zorg.\nDaar zag ik door het eigen risico veel vermijding van noodzakelijke zorg.\nMet de verkiezingen in aantocht daag ik alle partijen uit zich uit te spreken over de voor- en nadelen van het eigen risico.\nMet zorgtoeslag en een lager (of geen) eigen risico hoop ik dat de reguliere zorg ook los van coronaproblemen voor iedereen beschikbaar wordt.", "paragraphs": ["Coronadrukte wordt veel genoemd als reden waarom mensen andere noodzakelijke zorg missen. Maar huisarts Kees Rovers zag jarenlang hoe het eigen risico in de zorgverzekering zorgde voor zorgmijding.", "De huidige coronaproblemen belemmeren andere noodzakelijk geachte zorg. Consulten en behandelingen worden uitgesteld, omdat dokters het te druk hebben, omdat pati\u00ebnten de dokter niet willen storen en omdat pati\u00ebnten vrezen besmet te worden als ze zich tot de dokter wenden.", "Een andere drempel in de gang naar dokter en apotheek is al langer bekend: het eigen risico van 385 euro dat mensen tegenhoudt om gebruik te maken van de gezondheidszorg. Het geldt niet voor het consult bij de huisarts, maar wordt wel in rekening gebracht als de huisarts iemand verwijst voor een bloedonderzoek of naar een specialist en als er medicijnen worden gebruikt.", "Remgeld", "Vermogende personen zullen zich niet door het \u2018remgeld\u2019 laten weerhouden, maar als je financi\u00eble situatie penibeler is, dan is 385 euro een aangetoonde belemmering om op tijd noodzakelijke zorg te zoeken. Doel van het eigen risico is beperking van onnodige specialistische zorg. Macro-economisch blijkt het enigszins effectief: onderzoek toonde aan dat een euro meer eigen risico 0,40 euro kosten bespaart. Maar of dit voordeel ook na een paar jaar opgaat, is de vraag.", "Iemand die zijn hoge bloeddruk niet laat aanpakken met medicatie en een noodzakelijk bloedonderzoek afwijst, kan een beroerte krijgen waarna opname in het verpleeghuis nodig is. Zo wordt het alleen maar duurder. Ik daag gezondheidseconomen uit hierover een uitspraak te doen. Ik ben veertig jaar huisarts geweest in een zogeheten \u2018aandachtswijk\u2019 in Dordrecht. Daar zag ik door het eigen risico veel vermijding van noodzakelijke zorg.", "Verkiezingen", "Dat de toegang tot de zorg nu niet alleen is beperkt door de coronadrukte, moet worden benoemd. Met de verkiezingen in aantocht daag ik alle partijen uit zich uit te spreken over de voor- en nadelen van het eigen risico. Verhoging van het minimumloon en de zorgtoeslag helpen veel mensen niet. De zorgtoeslag is gekoppeld aan de premie voor de zorgverzekering en je inkomen. Maar als je door een chronische aandoening, of door het risico daarop, 385 euro ineens of in delen kwijtraakt, dan leidt dat tot afwegingen waardoor je de drempel niet overgaat. Misschien is het eerlijker dat iedereen een hogere zorgpremie moet betalen, waarbij zwaardere lasten op sterkere schouders worden gelegd. Met zorgtoeslag en een lager (of geen) eigen risico hoop ik dat de reguliere zorg ook los van coronaproblemen voor iedereen beschikbaar wordt.", "Lees ook:", "Meer Nederlanders willen hogere premie in plaats van eigen risico", "In 2017 wilde nog bijna een derde van de ondervraagden een hogere premie,nu zijn dat ruim vier op de tien Nederlanders."], "authors": ["Kees Rovers"], "keywords": ["van", "het", "eigen", "zorg", "risico", "een", "niet", "en", "te", "schrap", "voor"], "pubDate": "2020-12-01T09:34:00+01:00", "publicationId": "b66cd8e4-4294-3571-bcd7-e490527f1a48"}