{"id": "492f8de9-bf9d-337f-9bdf-baed9505352c", "title": "Oude Bijenkorf", "url": "https://nrc.nl/nieuws/2020/12/03/oude-bijenkorf-a4022191", "summary": "Al 150 jaar de Bijenkorf, juichen de sfeervolle december-etalages van het warenhuis.\nEr is over dat jubileum inmiddels een mooi boek verschenen: De geschiedenis van een iconisch warenhuis, uitgegeven door de Stichting cultureel erfgoed de Bijenkorf.\nDe Rotterdamse Bijenkorf zag \u2018pas\u2019 negentig jaar geleden, in oktober 1930, het levenslicht, en wel aan het Van Hogendorpplein (nu Churchillplein).\nFoto Stichting cultureel erfgoed de BijenkorfEen van die Rotterdammers is Ruud Brouwers, van wie ik in de bibliotheek het boekje De Bijenkorf Rotterdam aantrof, gepubliceerd rond het 75-jarig jubileum in 2005.\nEen van de argumenten was dat de Bijenkorf op de oude plek het venster op de rivier zou verstoren.", "paragraphs": ["Al 150 jaar de Bijenkorf, juichen de sfeervolle december-etalages van het warenhuis. Er is over dat jubileum inmiddels een mooi boek verschenen: De geschiedenis van een iconisch warenhuis, uitgegeven door de Stichting cultureel erfgoed de Bijenkorf.", "Dat getal 150 slaat overigens op Amsterdam, zo blijkt uit die publicatie. De Rotterdamse Bijenkorf zag \u2018pas\u2019 negentig jaar geleden, in oktober 1930, het levenslicht, en wel aan het Van Hogendorpplein (nu Churchillplein). Nog steeds zijn er Rotterdammers die bij de naam Bijenkorf niet aan de Coolsingel denken, maar aan genoemd plein, waar het paleis van glas en steen dat jaar verscheen \u2013 en bijna drie decennia bleef gevestigd.", "Foto Stichting cultureel erfgoed de Bijenkorf", "Een van die Rotterdammers is Ruud Brouwers, van wie ik in de bibliotheek het boekje De Bijenkorf Rotterdam aantrof, gepubliceerd rond het 75-jarig jubileum in 2005. Daarin bejubelt de schrijver zowel de creatie van Breuer aan de Coolsingel als die van Dudok aan het Van Hogendorpplein, maar de lezer proeft wel waar het hart van Brouwers \u00e9cht ligt.", "Ik bezoek de 81-jarige architectuurcriticus in de Montevideoflat, waar hij de creatie van Dudok betitelt als een \u201emythologische schepping, die Rotterdam meteen tot wereldstad maakte.\u201d Hij toont een foto en zegt: \u201eKijk eens, wat een gedurfd, sprookjesachtig ontwerp. Zie al dat glas, en die toren met lichtkoon, alsof een wijsvinger de lucht in steekt en roept: hier is het.\u201d", "Een warenhuis in Franse stijl, zoals La Samaritaine in Parijs. Brouwers: \u201eDe klant betrad de moderne \u00e9n mondaine wereld van de toekomst.\u201d Maar toen kwam het bombardement van mei 1940, waarbij het elegante warenhuis voor tweederde in puin verviel. In het \u2018ongeschonden\u2019 deel ging de verkoop in januari 1941 weer van start.", "Foto Stichting cultureel erfgoed de Bijenkorf", "Na de oorlog besloot stedenbouwkundige Van Traa tot nieuwbouw aan de Coolsingel. Een van de argumenten was dat de Bijenkorf op de oude plek het venster op de rivier zou verstoren. Brouwers, ironisch: \u201eWel, ik heb flink gezocht, maar op die plaats nooit \u00e9\u00e9n stukje rivier kunnen ontwaren. Het was een id\u00e9e fixe.\u201d", "Het nieuwe plan was ge\u00efnspireerd door het land van onze bevrijders, Amerika. Een warenhuis zoals Macy\u2019s in New York of Marshall Field in Chicago, waarbij aan de Coolsingel vooral het \u2018dichte doos\u2019-ontwerp opvalt . Brouwers: \u201eEen mooi rationeel-modernistisch gebouw, maar meer vanuit een ondernemersvisie bedacht dan vanuit een architectonische. Door heel weinig glas aan te brengen, kon de directie de ruimte binnen geheel naar eigen wens inrichten, zonder hinder te hebben van ramen.\u201d", "En zo kwam in 1957 de nieuwe Bijenkorf tot wasdom. Haar oude, opgekalefaterde zuster ging in 1960 tegen de vlakte. Brouwers: \u201eTegenwoordig zou dat niet meer gebeuren. Er is meer oog gekomen voor cultureel erfgoed. Gelukkig maar.\u201d", "Een versie van dit artikel verscheen ook in NRC Handelsblad van 5 december 2020"], "authors": ["Willem Pekelder", "Leestijd Minuten"], "keywords": ["van", "brouwers", "het", "maar", "die", "bijenkorf", "een", "oude", "en", "warenhuis", "aan"], "pubDate": "2020-12-03T00:00:00", "publicationId": "523804ef-c522-3326-9bed-36886aac98cb"}