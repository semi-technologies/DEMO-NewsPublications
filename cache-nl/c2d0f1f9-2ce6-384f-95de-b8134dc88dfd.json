{"id": "c2d0f1f9-2ce6-384f-95de-b8134dc88dfd", "title": "Noem het geen stikstofcrisis, maar een natuurcrisis", "url": "https://trouw.nl/opinie/noem-het-geen-stikstofcrisis-maar-een-natuurcrisis~bb2a9e18/", "summary": "Door maar te blijven praten over \u2018stikstofcrisis\u2019, doen we geen recht aan wat er werkelijk speelt en is een oplossing ver weg.\nPartijen als het Mesdagfonds tornden aan de geloofwaardigheid van cijfers van het RIVM.\nAls we vanaf het begin hadden \u00adgesproken over een natuurcrisis in Nederland, dan zou de maatschappelijke discussie op een andere manier zijn gevoerd.\nWe zouden weten wat de consequenties zijn van het verlies van dier- en plantsoorten.\nLees ook:Schouten heeft haar stikstofplannen nog niet in veilig water gemanoeuvreerdDe kritiek op de stikstofplannen van het kabinet is niet van de lucht.", "paragraphs": ["Op 10 december \u00adbespreekt de Tweede Kamer de stikstofwet van het kabinet. Een ondermaats wetsvoorstel, dat onze kwetsbare natuur niet gaat redden. Duidelijk is dat zowel boeren als milieuorganisaties zich er niet in kunnen vinden. De Raad van State was kritisch. Bovendien is deze wet volgens experts juridisch onhoudbaar.", "Door maar te blijven praten over \u2018stikstofcrisis\u2019, doen we geen recht aan wat er werkelijk speelt en is een oplossing ver weg. Het werkelijke probleem is een natuurcrisis, waarvan helaas veel Nederlanders geen weet hebben. Als de overheid en \u00adpolitici vanaf het begin hadden ingezet op het herstellen van de zieke staat van de natuur, dan lag er nu wellicht een ander wetsvoorstel.", "Voor de burger moet het een \u00adonbegrijpelijke discussie zijn \u00adgeweest. De term \u2018stikstofcrisis\u2019 is een term die weinig gevoel oproept en vooral technische discussies oplevert. Vaak gaat het over welke sector het meeste stikstof uitstoot, over emissies versus depositie en over meetinstrumenten.", "Andere discussie", "Het kabinet kwam tot twijfelachtige en veelal technische maatregelen. Partijen als het Mesdagfonds tornden aan de geloofwaardigheid van cijfers van het RIVM. Het kabinet onderzocht zelfs de mogelijkheid om beschermde natuurgebieden van de beschermingsstatus te ontheffen. Ondertussen lijkt het erop dat adviezen van experts, waaronder de commissie-Remkes, onder in een la zijn verdwenen. Remkes was helder: overheid, zorg ervoor dat de stikstofuitstoot in 2030 wordt \u00adgehalveerd.", "Waar het werkelijk om gaat is dat veel natuur al langere tijd ernstig verzwakt en zelfs ziek is en dat we ons dat onvoldoende realiseren. Voor een deel komt dat omdat de achteruitgang lang niet altijd zichtbaar is. Voor een deel omdat het \u00adkabinet de natuurcrisis heeft \u2018geframed\u2019 als stikstofcrisis.", "Als we vanaf het begin hadden \u00adgesproken over een natuurcrisis in Nederland, dan zou de maatschappelijke discussie op een andere manier zijn gevoerd.", "Dan hadden we het daadwerkelijk gehad over natuur die steeds stiller en monotoner wordt. Dan zouden miljoenen natuurliefhebbers in Nederland misschien wel op de barricaden zijn geklommen, omdat zij beseffen dat het twee voor twaalf is. We zouden weten wat de consequenties zijn van het verlies van dier- en plantsoorten. Dieren en planten hebben niet alleen een \u00adintrinsieke waarde (het recht op \u00adbestaan), maar we zijn er als mens ook afhankelijk van. Veel groente en fruit is afhankelijk van bestuiving door insecten.", "Veerkrachtige natuur", "En ook natuurgebieden hebben een belangrijke functie: ze stimuleren de opslag van CO2 en zijn daarmee een bondgenoot in de strijd tegen klimaatverandering. Als we het vanaf het begin hadden gehad over de natuurcrisis dan was er wellicht voldoende geld vrijgemaakt om boeren te helpen in de omslag naar natuurinclusief boeren, waarbij de natuur en de landbouw met elkaar in balans zouden zijn.", "Het afgelopen jaar heeft maar weer eens bewezen dat wij niet zonder een gezonde en krachtige natuur kunnen.", "Meer dan ooit zoeken mensen de natuur op. Het is de natuur waarin we even kunnen ontsnappen aan de nieuwe realiteit. We hebben de \u00adnatuur nodig om te ontspannen en weer op te laden. Gezonde natuur is bovendien onze grootste bondgenoot in de aanpak van de klimaat\u00adcrisis, honger en het voorkomen van pandemie\u00ebn zoals Covid-19. Kortom: door niet goed voor de \u00adnatuur te zorgen, beschadigen wij onszelf.", "Veerkrachtige natuur is in ieders belang. Voor politici die zich tot nu toe lieten leiden door de abstracte stikstofdiscussie is dit hopelijk voldoende aanleiding om niet akkoord te gaan met het wetsvoorstel dat er nu ligt en de natuur te geven wat ze verdient: een halvering van de stikstofuitstoot in 2030.", "Lees ook:", "Schouten heeft haar stikstofplannen nog niet in veilig water gemanoeuvreerd", "De kritiek op de stikstofplannen van het kabinet is niet van de lucht. Minister Carola Schouten verwacht dat haar beleid w\u00e9l juridisch standhoudt.", "Johan Vollenbroek: Regering, word wakker! De markt gaat dit niet regelen", "", "Dankzij zijn Mobilisation for the environment, een klein clubje dat zich vastbijt en strijdt, moet de uitstoot van stikstof nu echt worden aangepakt. Wat drijft Johan Vollenbroek?"], "authors": ["Hilde-Anna De Vries"], "keywords": ["geen", "van", "natuur", "natuurcrisis", "het", "op", "maar", "zijn", "een", "stikstofcrisis", "noem", "en", "dat", "niet", "te"], "pubDate": "2020-12-08T08:54:00+01:00", "publicationId": "b66cd8e4-4294-3571-bcd7-e490527f1a48"}