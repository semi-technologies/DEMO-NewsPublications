{"id": "7e9a8180-7c7e-325f-aab9-6f1ea37a71c5", "title": "De bitcoin is zich aan het herstellen, maar niet door particuliere beleggers", "url": "https://volkskrant.nl/wetenschap/de-bitcoin-is-zich-aan-het-herstellen-maar-niet-door-particuliere-beleggers~b45c5981/", "summary": "En het ging vaak over die rare bitcoin, die in een paar maanden tijd gigantisch in waarde was gestegen.\nOf, nee, een fractie van een bitcoin.\nVeel te laat ingestapt, dacht ik nog, maar daar ging het me niet om.\nHet zoekvolume op Google naar bitcoin is eentiende van wat het in 2017 was, constateerde een bitcoinhandelaar.\nToch nog een beetje een hype dus.", "paragraphs": ["We waren de bitcoin na diens glijvlucht een beetje vergeten, maar ineens is hij weer in waarde gestegen. Niet door particuliere beleggers dit keer.", "Heeft u nog ergens bitcoins of andere cryptomunten in een digitale kluis liggen? Het loont de moeite weer eens een kijkje te nemen. Bijna ongemerkt bereikte de bitcoin deze week een nieuw record. Het oude werd drie jaar geleden bereikt, toen de digitale munt zo\u2019n 20.000 dollar waard werd.", "Misschien herinnert u het zich nog. Het lijkt een eeuwigheid geleden. We stonden toen nog met zijn allen bij de koffieautomaat. En het ging vaak over die rare bitcoin, die in een paar maanden tijd gigantisch in waarde was gestegen. Er was zelfs een Nederlandse familie die al haar bezittingen verkocht om bitcoins te kopen en van de opbrengst de wereld kon rondreizen.", "Natuurlijk ging het daarna fout: de bitcoin zette een glijvlucht in. Bij de koffie en op borrels ging het niet meer over cryptovaluta. De virtuele muntjes leidden een triest en kwijnend bestaan.", "In maart van dit jaar was er van de trotse 20.000 dollar nog maar 5.000 dollar over. Maar toen begon de bitcoin aan een indrukwekkende, gestage opmars. Begin oktober: 10.000 dollar. Daarna ging het ouderwets hard: in twee maanden tijd een verdubbeling.", "Tijd voor transparantie: ik heb zelf ook bitcoins. Of, nee, een fractie van een bitcoin. Begin 2017 kocht ik voor 50 euro eentwintigste bitcoin. Dat kon toen nog: de koers lag op ongeveer 1.000 euro. Veel te laat ingestapt, dacht ik nog, maar daar ging het me niet om. Ik schreef erover en wilde weten hoe het precies werkte. Enfin, die 50 euro is nu 1.000 euro waard.", "Een bitcoinwisselkantoor in Krakow, Polen. Beeld NurPhoto via Getty Images", "Je leest vaak over sukkels die niet meer bij hun bitcoin kunnen omdat ze wachtwoorden en herstelcodes kwijt zijn. Zo\u2019n sukkel was ik deze week. Zweet. Paniek. Welke app gebruikte ik? Hoe kom ik erin? Hoe kon ik mijn eigenhandig aangebrachte verdedigingslinies van dubbele beveiligingslagen, tweestapsverificatie en herstelcodes omzeilen? Uiteindelijk bood een ouderwets A4\u2019tje soelaas, met daarop een geprinte QR-code. En, hoppa, daar stonden de digitale muntjes (bitcoin, ethereum, litecoin, bitcoin cash) weer ouderwets te shinen.", "Is de hype dan weer helemaal terug? Nee. De telefoon van de experts bleef angstwekkend stil, tot hun eigen verbazing. Het zoekvolume op Google naar bitcoin is eentiende van wat het in 2017 was, constateerde een bitcoinhandelaar. Diezelfde experts wijzen erop dat de verschillen met 2017 groot zijn. Was het drie jaar geleden de consument die verantwoordelijk was voor de stijging, inmiddels zijn vooral de grote investeerders, fondsen en banken ingestapt. Zo biedt PayPal sinds kort handel in cryptocurrency\u2019s aan voor zijn Amerikaanse klanten.", "Verder is de angst verdwenen dat toezichthouders bitcoins zullen verbieden. De Nederlandsche Bank heeft inmiddels de registraties van diverse aanbieders van cryptodiensten goedgekeurd. Zij mogen nu virtuele valuta verkopen en beheren.", "En die Nederlandse familie uit Venlo? Die was deze week ineens weer in het nieuws. Tijd om te cashen, jubelt familie Taihuttu tegen RTL Nieuws vanuit een jacuzzi in Portugal. Ze zijn \u2018gelukkiger dan ooit\u2019. Toch nog een beetje een hype dus."], "authors": ["Laurens Verhagen"], "keywords": ["van", "weer", "die", "nog", "niet", "aan", "een", "en", "maar", "particuliere", "beleggers", "ik", "zijn", "herstellen", "bitcoin", "zich", "het", "door"], "pubDate": "2020-12-04T12:00:21Z", "publicationId": "1a359314-37ee-33a8-8de7-301d3eb2ed28"}