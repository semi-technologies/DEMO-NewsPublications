{"id": "3bf4fead-3bd4-31ce-aa82-6688bf6e7745", "title": "Nette dames in een ondoenlijke operette", "url": "https://www.parool.nl/kunst-media/nette-dames-in-een-ondoenlijke-operette~b3bd0087/", "summary": "Nu echter gespeeld door twee heren (\u2018in rok, dat dan weer wel\u2019) met niet meer dan een automatische piano voor de begeleiding en wat papieren banieren als decor.\nBloemschikkenBloemenduel is gebaseerd op een waargebeurd verhaal van twee adelijke dames, Anastasia en Pauline, die ruzie kregen tijdens het bloemschikken.\nOf het conflict daadwerkelijk over duizendschoon ging, vertelt de geschiedenis niet, De Jong toonzet het oplopend conflict rond de bloem op een spannende tango (\u2018rustig aan?\nIn dat vorstendom vond het duel uiteindelijk plaats, niet in het Wenen van de dames, daar waren duels anno 1892 verboden, \u00f3\u00f3k voor heren.\nDe Jong en Van Beek vormen een prettig muzikaal duo met mooi matchende stemmen, wat doorschietend soms in al te bestudeerde knulligheid.", "paragraphs": ["Beeld Mette Stam", "MUZIEKTHEATER Bloemenduel Door Steef de Jong / Louis van Beek / Groots en Meeslepend", "Gezien 1/12, Toneelschuur", "Te zien 3 t/m 5/12, Bellevue", "Ze draaien er niet omheen, Louis van Beek en Steef de Jong: eigenlijk gaan we kijken we naar een \u2018pitch\u2019 van hoe hun groots opgezette operette met solisten, koor en orkest er ooit uit zou kunnen zien, met een all female cast. Nu echter gespeeld door twee heren (\u2018in rok, dat dan weer wel\u2019) met niet meer dan een automatische piano voor de begeleiding en wat papieren banieren als decor. En zo is Bloemenduel min of meer een gezamenlijke oefening in fantasie, want die twee moeten zich maar inbeelden dat wij als publiek met meer dan dertig zijn.", "Bloemschikken", "Bloemenduel is gebaseerd op een waargebeurd verhaal van twee adelijke dames, Anastasia en Pauline, die ruzie kregen tijdens het bloemschikken. Of het conflict daadwerkelijk over duizendschoon ging, vertelt de geschiedenis niet, De Jong toonzet het oplopend conflict rond de bloem op een spannende tango (\u2018rustig aan? Ik doe volstrekt niet rustig aan!\u2019), Van Beek tekende voor het soepele libretto, waarin \u2018Lichtenstein\u2019, gewoon rijmt op \u2018zijn\u2019.", "In dat vorstendom vond het duel uiteindelijk plaats, niet in het Wenen van de dames, daar waren duels anno 1892 verboden, \u00f3\u00f3k voor heren.", "Het duel is de apotheose van de vertelling en levert ook de meest hilarische sc\u00e8ne op, want getwee\u00ebn de partijen zingen van de duellerende dames, hun secondanten, een feministische scheidsrechter, zwaarlijvige autoriteiten \u00e9n het toegestroomde publiek blijkt onbegonnen werk, maar we krijgen een indruk.", "Wat de twee dames verder nou bijzonder maakte, blijft wat onduidelijk maar ze zijn in elk geval aan de vergetelheid ontrukt. De Jong en Van Beek vormen een prettig muzikaal duo met mooi matchende stemmen, wat doorschietend soms in al te bestudeerde knulligheid. Het kartonnen kunst- en vliegwerk waar De Jong meestal mee uitpakt ontbreekt grotendeels, maar dat mis je nauwelijks. Bloemenduel concentreert zich op libretto en muziek, en die hebben ook genoeg te bieden."], "authors": ["Hans Smit"], "keywords": ["van", "operette", "het", "op", "twee", "met", "jong", "maar", "een", "niet", "en", "nette", "ondoenlijke", "dames"], "pubDate": "2020-12-03T11:39:42+01:00", "publicationId": "a3002aeb-6d5a-3894-adcb-0212effbc567"}