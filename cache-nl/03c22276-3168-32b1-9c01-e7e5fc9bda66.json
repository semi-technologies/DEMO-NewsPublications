{"id": "03c22276-3168-32b1-9c01-e7e5fc9bda66", "title": "Met hulp van elektroden kunnen blinden deel zicht terugkrijgen", "url": "https://www.parool.nl/nederland/met-hulp-van-elektroden-kunnen-blinden-deel-zicht-terugkrijgen~b6d270b5/", "summary": "Met een camera in een bril en elektroden in de visuele hersenschors lukt het om niet alleen een stipje te zien, maar ook vormen.\nMet duizend elektroden in de hersenschors kunnen de hersenen zo worden gestimuleerd dat blinden zelfs letters kunnen herkennen.\nOm iets te kunnen zien, moeten pati\u00ebnten een operatie ondergaan.\n\u201cIk denk dat we wel tienduizend elektroden, verspreid over de visuele hersenschors, nodig hebben om echt op straat het verkeer te kunnen zien.\nAls alle tests goed blijven gaan, verwacht Roelfsema na 2028 grotere groepen pati\u00ebnten te kunnen helpen.", "paragraphs": ["Onderzoekers zijn een stap verder om blinden iets van hun zicht terug te geven. Met een camera in een bril en elektroden in de visuele hersenschors lukt het om niet alleen een stipje te zien, maar ook vormen. Met duizend elektroden in de hersenschors kunnen de hersenen zo worden gestimuleerd dat blinden zelfs letters kunnen herkennen. Het is een belangrijke doorbraak, zegt Pieter Roelfsema, directeur van het Nederlands Herseninstituut. \u201cWe wisten al langer dat we stipjes konden laten zien, maar er is nooit eerder aangetoond dat er interpreteerbare beelden zijn te projecteren.\u201d", "Al jaren doen onderzoekers testen met apen en muizen. Die krijgen elektroden (kleine, stijve staafjes) in de hersenschors. Op die elektroden worden een computer en camera aangesloten. De camera geeft beelden door aan de computer, die zet de beelden om in stipjes die naar delen van de hersenen worden gestuurd. Roelfsema: \u201cHet is eigenlijk een matrixbord. We kunnen de elektroden zo stimuleren dat er stipjes verschijnen en die stipjes samen maken een vorm.\u201d", "Voorbijrijdende auto's", "Uiteindelijk denken de onderzoekers dat pati\u00ebnten via deze techniek meer kunnen herkennen, bijvoorbeeld voorbijrijdende auto\u2019s, maar ook gezichtsuitdrukkingen.", "Om iets te kunnen zien, moeten pati\u00ebnten een operatie ondergaan. Ze krijgen de implantaten in hun hersenschors. Probleem is nog wel dat het lichaam de elektroden na ongeveer een jaar probeert af te stoten. Onderzoekers zoeken naar nieuwe materialen die langer in het lichaam kunnen blijven. \u201cWe willen natuurlijk niet dat pati\u00ebnten eindelijk weer wat kunnen zien, maar dat het systeem er na een jaar mee ophoudt.\u201d", "Hoewel het systeem hoofdzakelijk op dieren wordt getest, is een Spaans onderzoeksteam \u2013 waarmee het Nederlands Herseninstituut samenwerkt \u2013 een stapje verder. Daar kreeg een pati\u00ebnt een half jaar de elektroden geplaatst. Bij de apen zijn al duizend sensoren getest, de pati\u00ebnt kreeg er honderd. Roelfsema: \u201cDe pati\u00ebnt kon beelden herkennen. Als je je arm uitstrekt en van je duim en wijsvinger een cirkel maakt, zo\u2019n klein stukje.\u201d Niet veel, erkent Roelfsema, maar de test toonde aan dat de prikkeling van de hersenen \u00f3\u00f3k bij mensen werkt. \u201cIk denk dat we wel tienduizend elektroden, verspreid over de visuele hersenschors, nodig hebben om echt op straat het verkeer te kunnen zien. Hoe meer delen we kunnen stimuleren, hoe groter het beeld dat de pati\u00ebnten krijgen.\u201d", "Draadloos systeem", "Over drie jaar hopen de onderzoekers een grotere proef bij mensen te kunnen starten. Maar daarvoor is nog veel werk te verzetten. Er moeten dus betere implantaten komen. Ook lopen pati\u00ebnten nu nog rond met een stekker tussen hun schedel en de computer. De onderzoekers willen naar een draadloos systeem, zodat ze alleen een speciale bril op hoeven te zetten en een kleine computer (zo groot als een telefoon) bij zich hoeven te dragen.", "Als alle tests goed blijven gaan, verwacht Roelfsema na 2028 grotere groepen pati\u00ebnten te kunnen helpen. \u201cBlinde mensen hoeven nu nog niet de adem in te houden, maar ons onderzoek is w\u00e9l veelbelovend.\u201d"], "authors": ["Ellen Van Gaalen"], "keywords": ["van", "elektroden", "deel", "het", "terugkrijgen", "maar", "met", "hulp", "pati\u00ebnten", "onderzoekers", "zicht", "een", "blinden", "kunnen", "te", "dat", "en"], "pubDate": "2020-12-04T11:13:09+01:00", "publicationId": "a3002aeb-6d5a-3894-adcb-0212effbc567"}