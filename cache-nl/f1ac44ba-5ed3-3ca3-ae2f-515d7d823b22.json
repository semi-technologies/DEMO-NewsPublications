{"id": "f1ac44ba-5ed3-3ca3-ae2f-515d7d823b22", "title": "Lockdown, dag driehonderdduizend. Ineens verlangde ik naar een huisje in Hardenberg", "url": "https://volkskrant.nl/columns-opinie/lockdown-dag-driehonderdduizend-ineens-verlangde-ik-naar-een-huisje-in-hardenberg~b35d2218/", "summary": "Illustratief voor het kleine leven dat ik nu leid: ik wist dat de buren een hamster hadden.\nEerder die week hadden ze een kaartje met nieuwjaarswensen in de bus geduwd, met een dubbelgevouwen A4\u2019tje met daarop een zelfgetekende sneeuwpop staken we tien minuten later de straat over.\nHet buurmeisje bleek een trotse bedrijfsleidster te zijn van een Action-filiaal, en ja, het was druk geweest de laatste dagen voor de lockdown, h\u00e9\u00e9l druk.\n\u2018Doe dat maar even niet.\u2019 Ze pakte hem af en stopte ze hem terug in zijn hok.\nAls het aan haar lag kochten ze met z\u2019n allen een boerderij in de buurt van Hardenberg, mooie natuur, lekker rustig.", "paragraphs": ["Lockdown, dag driehonderdduizend.", "De Man had zich op zolder verschanst, belangrijke zaken, ik zat beneden met het nageslacht. Ze hadden al de hele kamer behangen met plastic tassen toen ik besloot dat het misschien wel leuk was om even naar de overkant te gaan. Illustratief voor het kleine leven dat ik nu leid: ik wist dat de buren een hamster hadden. Eerder die week hadden ze een kaartje met nieuwjaarswensen in de bus geduwd, met een dubbelgevouwen A4\u2019tje met daarop een zelfgetekende sneeuwpop staken we tien minuten later de straat over. De volwassen vrouw en eigenaar van de hamster was niet thuis, maar haar dochter, ik schatte haar midden twintig, kwam net aangelopen.", "De Dochter: \u2018We willen de hamster aaien.\u2019", "Ik: \u2018En een kerstkaart brengen.\u2019", "Zij: \u2018Kom maar mee.\u2019", "Binnen stormden de Dochters meteen op de hamsterkooi af, ik zag nog net hoe het dier wegschoot onder een berg hooi. \u2018Zo schrikt-ie\u2019, zei het buurmeisje ten overvloede. \u2018Ga eens een stukje naar achter, dan pak ik \u2019m.\u2019 Even later kroop het beestje met de naam Frutsel, of Fritzl, dat kon ik ook bij de tweede keer vragen niet verstaan, over de handpalmen van de oudste. Meteen gekibbel \u2013 nu mag \u00edk, nee, \u00edk ben. \u2018Iedereen komt aan de beurt\u2019, zei ik tien tandjes vriendelijker dan ik thuis zou doen, want mijn reputatie is me goud waard.", "Het buurmeisje bleek een trotse bedrijfsleidster te zijn van een Action-filiaal, en ja, het was druk geweest de laatste dagen voor de lockdown, h\u00e9\u00e9l druk. Zij: \u2018Chaos. Ik kreeg meteen allemaal mensen aan de lijn: of ze voor hun baan moesten vrezen. Ik zeg: \u2018Als ik je nu nog niet heb gebeld, zou ik me geen zorgen maken.\u2019\u2019 Van zorgen was \u00fcberhaupt geen sprake, zei ze, want het ging supergoed met de Action. Ze somde op: in 1993 begonnen in Enkhuizen, inmiddels meer dan 1600 winkels in acht landen en een jaaromzet van vijf miljard. Besluitend: \u2018Dus, ja.\u2019 Ondertussen was het gekriebel van hamsterpootjes, het zachte vachtje en die kraaloogjes de Dochter teveel geworden, ze kon \u2019m niet meer loslaten, joelend van liefde drukte ze het arme beest tegen zich aan. Het buurmeisje, nu helemaal de filiaalhoudster, greep duidelijk en direct in. \u2018Doe dat maar even niet.\u2019 Ze pakte hem af en stopte ze hem terug in zijn hok. \u2018Zeg maar: tot de volgende keer!\u2019", "De Dochter keek alweer naar de andere kant van de kamer.", "Ik zag wat zij zag: een orgel.", "Even later dreunden er vier vuistjes over de toetsen, ik voelde ineens hoe moe ik was. Ik probeerde niet te schreeuwen toen ik vroeg of het iets zachter kon. Ok\u00e9, zeiden de Dochters, de duivels, ze stopten met muziek maken, maar dan wilden ze wel iets lekkers. Het buurmeisje ging op zoek in de keuken, even later kwam ze terug met iets suikerigs, ongetwijfeld van de Action. Die van 3 likte er even aan en gaf het toen terug: \u2018Niet lekker.\u2019", "Ik zei maar eerlijk dat de lockdown me niet meeviel. \u2018Ze hebben het ruziemaken ontdekt.\u2019", "\u2018O\u2019, zei de filiaalhoudster vrolijk. \u2018Mijn zussen en ik haatten elkaar vroeger ook. In de auto op vakantie hadden we vaste plaatsen achterin, anders werd mijn moeder gek.\u2019 Dat ruziemaken was vanzelf voorbijgegaan, sterker, inmiddels waren ze beste vriendinnen, helemaal nu ze sinds kort verkering had met de beste maat van haar zusters vriend. Als het aan haar lag kochten ze met z\u2019n allen een boerderij in de buurt van Hardenberg, mooie natuur, lekker rustig. \u2018De mensen hier zijn allemaal zo druk.\u2019", "Ik keek naar hoe de Dochters in de hoek van de kamer hun tong tegen het aquarium drukten, en ineens verlangde ik ook naar Hardenberg.", "Dat d\u00f3\u00e9t een lockdown dus."], "authors": ["Eva Hoeke"], "keywords": ["ik", "huisje", "lockdown", "van", "naar", "ineens", "dag", "een", "ze", "met", "en", "dat", "maar", "verlangde", "het", "driehonderdduizend", "niet", "hardenberg"], "pubDate": "2021-01-07T14:00:05Z", "publicationId": "1a359314-37ee-33a8-8de7-301d3eb2ed28"}