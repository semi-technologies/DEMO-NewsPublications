{"id": "018d2e99-17a6-3aef-8718-38248df52e98", "title": "Het opus ultimum van componist Louis Andriessen is afscheid en eerbetoon tegelijk", "url": "https://trouw.nl/cultuur-media/het-opus-ultimum-van-componist-louis-andriessen-is-afscheid-en-eerbetoon-tegelijk~b8974473/", "summary": "In de NTR ZaterdagMatinee verzorgden Cappella Amsterdam en het Orkest van de Achttiende Eeuw (opgericht en lang geleid door Br\u00fcggen) er de wereldpremi\u00e8re van.\nEen fortepiano gaf aan het begin een akkoord aan, waarna het koor inzette: \u2018A new-born springtime and a new-born sound\u2019.\nDaniel Reuss leidde koor en orkest met overzicht en inzicht.\nLees ook:Louis Andriessen: Godfather van componerend NederlandDe invloedrijke en tegendraadse componist Louis Andriessen werd 80 jaar.\nIn het Muziekgebouw aan \u2019t IJ werd zijn verjaardag gevierd tijdens het aan hem gewijde Andriessen Festival.", "paragraphs": ["\u2018Hult u in rouwgewaden\u2019 zong Cappella Amsterdam. De zin staat in de klaagzang \u2018Nymphes des bois\u2019 die Josquin des Prez aan het eind van de vijftiende eeuw als een in memoriam voor collega-componist Johannes Ockeghem schreef. De sereen gezongen woorden gingen vooraf aan \u2018May\u2019, de nieuwe compositie die Louis Andriessen vorig jaar maakte voor zijn vriend Frans Br\u00fcggen, die in 2014 overleed.", "Eerbetonen dus van de ene muzikale grootheid aan de andere. De uitvoering van May kreeg een dubbele lading, omdat na tal van geruchten deze week bevestigd werd dat de 81-jarige Andriessen ernstig ziek is en lijdt aan de ziekte van Alzheimer en vasculaire dementie. De componist verblijft sinds maart in een zorginstelling. May is dus niet alleen een eerbetoon, maar tevens een afscheid. Een opus ultimum, in samenwerking met Andriessens oud-leerling Martijn Padding voltooid.", "In de NTR ZaterdagMatinee verzorgden Cappella Amsterdam en het Orkest van de Achttiende Eeuw (opgericht en lang geleid door Br\u00fcggen) er de wereldpremi\u00e8re van. Eigenlijk had die al in juni tijdens het Holland Festival plaats moeten vinden, maar we weten waarom dat niet lukte. De omstandigheden waren nu overigens niet veel feestelijker: een compleet lege zaal, op een handvol betrokkenen na, de afwezige componist die zijn eigen stuk niet meer kon horen. Het drukte de stemming.", "Zou iemand die blind naar May luisterde het meteen als een Andriessen-stuk herkennen? Zijn grootste troeven \u2013 basgitaren, beukende piano\u2019s, saxofoons, elektronische versterking \u2013 waren immers afwezig. Hier zat een orkest dat zuiver akoestisch op historisch verantwoorde instrumenten speelde, en voor die constellatie, aangevuld met koor, componeerde Andriessen nooit eerder. Een nieuw geluid dus, en dat paste wel bij die nieuwe lente in \u2018Mei\u2019 van Gorter. Op enkele verzen uit dat epische gedicht baseerde Andriessen zijn muziek.", "Door die typische, in elkaar geperste akkoorden herkende je onmiddellijk de hand van Andriessen. Een fortepiano gaf aan het begin een akkoord aan, waarna het koor inzette: \u2018A new-born springtime and a new-born sound\u2019. Gorters Nederlands is naar het Engels overgezet door Paul Vincent. Een eenzame blokfluit, bespeeld door Lucie Horsch, dartelde een paar spaarzame maten boven het orkest uit. Heel even, als een oprisping, kwam daar blokfluitist Br\u00fcggen langs. Het waren meteen de vrolijkste noten in een duistere en ingetogen muzikale omgeving. Daniel Reuss leidde koor en orkest met overzicht en inzicht. De strakke, vibratoloze klank van beide ensembles zou Andriessen hebben toegejuicht.", "Het laatste woord op deze bijzondere middag was \u2018sadness\u2019 \u2013 steeds herhaald. In weerwil van Andriessens altijd luid verkondigde afkeer van sentimentaliteit en pathos trilde dat woord als een akoestisch rouwgewaad nog lang na in de stilte die erop volgde.", "Lees ook:", "Louis Andriessen: Godfather van componerend Nederland", "De invloedrijke en tegendraadse componist Louis Andriessen werd 80 jaar. In het Muziekgebouw aan \u2019t IJ werd zijn verjaardag gevierd tijdens het aan hem gewijde Andriessen Festival. Een portret."], "authors": ["Peter Van Der Lint"], "keywords": ["ultimum", "eerbetoon", "aan", "van", "andriessen", "het", "die", "zijn", "componist", "orkest", "tegelijk", "opus", "en", "een", "dat", "louis"], "pubDate": "2020-12-06T09:49:31+01:00", "publicationId": "b66cd8e4-4294-3571-bcd7-e490527f1a48"}