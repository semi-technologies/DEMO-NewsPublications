{"id": "9ae15dcc-9803-3fea-af50-ba1adf0eb6ac", "title": "Mbo'ers gaan tijdens verkiezingen helpen in stembureaus", "url": "https://nu.nl/coronavirus/6097204/mboers-gaan-tijdens-verkiezingen-helpen-in-stembureaus.html", "summary": "Mbo'ers gaan tijdens de Tweede Kamerverkiezingen als onderdeel van hun opleiding werken in de stembureaus, meldt de MBO Raad donderdag.\nVanwege de coronamaatregelen zijn op 17 maart meer vrijwilligers nodig om de verkiezingen in goede banen te leiden.\nEr zijn tijdens de aankomende verkiezingen zeker 70.000 vrijwilligers nodig omdat een stembureau niet meer wordt bemand door drie maar vier personen.\n\"Het mbo leidt op voor beroepen, maar ook voor burgerschap\", zegt Adnan Tekin, voorzitter MBO Raad.\nVolgens Tekin is er sprake van van een win-winsituatie.", "paragraphs": ["Mbo'ers gaan tijdens de Tweede Kamerverkiezingen als onderdeel van hun opleiding werken in de stembureaus, meldt de MBO Raad donderdag. Vanwege de coronamaatregelen zijn op 17 maart meer vrijwilligers nodig om de verkiezingen in goede banen te leiden.", "De MBO Raad werkt voor dit project samen met de Vereniging Nederlandse Gemeenten (VNG), de Nederlandse Vereniging voor Burgerzaken (NVVB) en het ministerie van Binnenlandse Zaken.", "Er zijn tijdens de aankomende verkiezingen zeker 70.000 vrijwilligers nodig omdat een stembureau niet meer wordt bemand door drie maar vier personen. Ook zijn vanwege de pandemie meer stemmentellers nodig dan gebruikelijk.", "In de stembureaus zijn onder meer facilitair medewerkers, gastheren en -vrouwen en beveiligers nodig. Volgens de onderwijsorganisatie is het mbo bij uitstek opleider van veel van deze beroepen en is dit een mooie kans voor de studenten om praktijkervaring op te doen.", "\"Het mbo leidt op voor beroepen, maar ook voor burgerschap\", zegt Adnan Tekin, voorzitter MBO Raad. \"Voor de komende Tweede Kamerverkiezingen kunnen we die twee kwalificaties in dienst van de democratie heel mooi aan elkaar koppelen.\"", "Volgens Tekin is er sprake van van een win-winsituatie. \"Studenten van verschillende opleidingen krijgen de kans hun skills in te zetten \u00e9n praktijkervaring in burgerschap op te doen bij een unieke gebeurtenis.\""], "authors": ["Door"], "keywords": ["gaan", "tijdens", "nodig", "van", "een", "voor", "mbo", "te", "mboers", "en", "verkiezingen", "op", "meer", "helpen", "stembureaus", "zijn"], "pubDate": null, "publicationId": "4d7a0f80-7953-388c-9af8-e7a437b5632e"}