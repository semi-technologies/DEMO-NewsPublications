{"id": "18910338-4d0f-33ba-a018-dbf08be87e6f", "title": "Reisredacteur No\u00ebl van Bemmel duikt in de bron van de Rijn", "url": "https://volkskrant.nl/cultuur-media/reisredacteur-noel-van-bemmel-duikt-in-de-bron-van-de-rijn~b2ae0957/", "summary": "Na twee uur klimmen stuiten we op een twijfelend groepje wandelaars op een driesprong.\nEen medewandelaar wijst op een koperen plaquette op een rots: Rheinquelle- 1320 km bis zur M\u00fcndingMet een dramatisch gebaar strijk ik over het bord.\nVolgens de geologen begint de Rijn officieel bij de uitgang van het meer.\u2019De Rijn begint en eindigt als een spinnenweb.\nNo\u00ebl van Bemmel neemt een duik in de Tomasee Beeld Rinkie Bartels\u2018Ik begrijp dat het voor jullie een speciale rivier is\u2019, zegt curator Tarcisi Hendry voor de deur van het museum van Sedrun.\nAlleen ga ik dat niet meer meemaken.\u2019Tarcist Hendry voor de deur van het museum van Sedrun.", "paragraphs": ["Onze brede en sombere Rijn, de belangrijkste rivier van Europa, begint bruisend en tintelend op 2600 meter hoogte.", "Ligt het aan mij, of heeft u dat ook: zodra ik op een kade van de Nieuwe Waterweg, de Waal of de IJssel sta, heb ik zin om in een snelle rubberboot te springen en vol gas stroomopwaarts te stuiteren. Langs de Riesling-wijngaarden in Duitsland, door de kolkende Rijnkloof waar de waternimf Lorelei verleidelijk zingt, linksaf bij het Zwitserse Basel richting de machtige watervallen van Schaffhausen. Daar spring ik natuurlijk overheen, om bij te komen op de spiegelende Bodensee voor het laatste woeste ritje naar de besneeuwde top van de Paardenvloerberg.", "De Rijn ontspringt op 2.600 meter hoogte boven de Tomasee in de Zwitserse Alpen. Beeld Rinkie Bartels", "Die is overigens best makkelijk te bereiken. Pak de befaamde rode trein van de Rh\u00e4tische Bahn en stap uit in het dorpje Sedrun. Dan is het nog maar een korte busrit omhoog naar de Oberalppas (2044m) waar een wandelbordje wijst naar de Rheinquelle, de Bron van de Rijn. Vermoedelijk de belangrijkste rivier van Europa. En zeker van Nederland.", "Het stenige pad omhoog is smal, maar makkelijk begaanbaar. \u2018Gr\u00fcezi mitenand\u2019, roepen wandelaars die passeren met hun hond aan de leiband. Links omlaag golft een groene vallei omlaag tot de horizon, rechts omhoog beginnen de eerste sneeuwvelden boven de boomgrens. Na twee uur klimmen stuiten we op een twijfelend groepje wandelaars op een driesprong.", "\u2018Komen jullie van de pas? Hoe ver is dat nog?\u2019, vraagt een vermoeide Zwitserse dame.", "\u2018Ah, jullie zoeken de bron van de Rijn? Nou, dat is daar!\u2019, zegt ze met een hoofdknik richting een helblauw meertje verderop. Een medewandelaar wijst op een koperen plaquette op een rots: Rheinquelle- 1320 km bis zur M\u00fcnding", "Met een dramatisch gebaar strijk ik over het bord. \u2018Ik ben Nederlander. Dit is toch een beetje onze rivier.\u2019", "Een verontwaardigde Zwitser: \u2018Je bedoelt onze rivier.\u2019", "Een grinnikende Duitser: \u2018Nee, van ons!\u2019", "Nu niet meer wachten. Flink doorstappen naar de helderblauwe Tomasee nu het lichaam verhit is en de zon schijnt. Kledingstukken vliegen door de lucht. De fotograaf: \u2018H\u00e9, wacht even tot ik mijn instellingen heb gecheckt.\u2019 \u2013 Plons \u2013 Mijn lichaam is acuut in shock, het hart begint te racen en de hersenen rinkelen als een Hema-wekker. Ik zie babyblauwe sterren onder water. Happend naar adem maak ik twee zwemslagen, mijn huid doet al pijn van de kou. Met een oerkreet klauter ik weer op de kant. De fotograaf: \u2018Ok\u00e9, ik ben er klaar voor. Kun je er nog een keer in.\u2019", "Een sprong in de Bron van de Rijn, is als een sprong in de toverketel van Panoramix. Het is even doorzetten, maar daarna voel je je onoverwinnelijk, mijmer ik na afloop \u2013 gekleed in onderbroek \u2013 terwijl wandelaars in donsjassen vreemd opkijken. Helaas duurt dat gevoel maar 30 seconden.", "Lutz Haneforth. Beeld Rinkie Bartels", "\u2018Wat? Heb je gezwommen in de Tomasee?\u2019, vraagt beheerder Lutz Haneforth van de nabijgelegen Badush\u00fctte (2503m). \u2018Dat heb ik nog nooit gedaan. Ik stak er gisteren mijn voet nog in; te pijnlijk. Het water is 7 graden.\u2019 Ooit bezochten veel Nederlanders zijn berghut, stelt de waard, maar sinds de Zwitserse frank zo duur is geworden blijven veel buitenlanders weg. Vanavond slapen we in twee tienpersoonsstapelbedden met zijn familie, enkele Zwitserse gezinnen en vier bouwvakkers die verderop een nieuw toilet- en wasgebouw neerzetten.", "\u2018Dat is hard nodig\u2019, zegt Haneforth die deze week als vrijwilliger de hut uit 1967 bestiert. In het gewone leven is hij bankier in Z\u00fcrich. \u2018De vervuiling van de Rijn begint hier naast de hut.\u2019 Op de vraag waar de Rijn nou echt begint \u2013de Tomasee wordt gevoed door klaterende stroompjes \u2013 maakt Haneforth een breed armgebaar. \u2018Zoek zelf maar. Volgens de geologen begint de Rijn officieel bij de uitgang van het meer.\u2019", "De Rijn begint en eindigt als een spinnenweb. Een kilometer over de Nederlandse grens valt de Rijn uiteen in Waal, Pannerdensch Kanaal, Nederrijn, IJssel, Merwede, Nieuwe Maas, Nieuwe Waterweg, Hollands Diep, Haringvliet... Steeds breder en trager.", "In het Zwitserse kanton Graub\u00fcnden is alles omgekeerd. Daar smelten Rein Posteriur (Achter-Rijn) en Anteriur (Voor-Rijn) in elkaar. Die laatste ontspringt in de Tomasee, waar onder de top van de Rossbodenstock (Paardenvloerberg, 2836m) heldere stroompjes verdwijnen in de hoger gelegen sneeuwvelden.", "Ik tuur door mijn verrekijker. Zwarte kraaien cirkelen rond de top, een steenbok rent een bergkam over. We klimmen naar het hoogste sneeuwveld waar de Rijn niet breder is dan mijn hand. Ik volg een druppel smeltwater dat van het ijs druipt, op een kei valt en verder naar beneden glijdt: nog 1230 kilometer te gaan (en niet 1320, zoals op de plaquette staat).", "No\u00ebl van Bemmel neemt een duik in de Tomasee Beeld Rinkie Bartels", "\u2018Ik begrijp dat het voor jullie een speciale rivier is\u2019, zegt curator Tarcisi Hendry voor de deur van het museum van Sedrun. Voor bewoners was de Rein \u2013 de Reto-Romaanse naam van het groenblauwe riviertje \u2013 volgens de gepensioneerde leraar niks bijzonders. \u2018Pas de laatste decennia kwam het besef dat dit stroompje doorloopt tot De Noordzee! Mede omdat de burgemeester van Rotterdam, hoe heette hij ook alweer.., hier een vakantiehuis kocht.\u2019", "Hendry vermoedt dat veel Nederlanders niet weten dat de Rein ooit een boze wolk was. Op een nabijgelegen Alp, aldus een folkloristisch verhaal, konden herders hun koeien niet meer zien door een grote zwarte wolk die dagelijks bleef hangen. Tot de dapperste onder hen op het dak van de hut klom en de hele wolk omarmde. Als een luchtballon werd de herder meegenomen tot hij bleef hangen aan de Badusberg waar hij de zwarte wolk in een meertje dunkte: de Tomasee.", "We volgen het bruisende riviertje naar beneden, over heidepollen, hink-stap-springend over keien naar de overkant, langs steile watervallen en uiteindelijk door dichte bosjes \u2013 hangend aan takken \u2013 totdat de hele stroom zomaar bulderend in een gat verdwijnt. Dan loop je nog even verdwaasd door langs een droge waterval. \u2018Huh? Waar is de Rijn?\u2019", "Tarcisi later droogjes: \u2018Ja, ze hebben de rivier verkocht.\u2019 Hij wijst met zijn vinger van zijdal naar zijdal. \u2018Het water stroomt via ondergrondse pijpen van stuwmeer naar stuwmeer om pas ergens bij de stad Ilanz, 50 kilometer stroomafwaarts, weer op te duiken.\u2019 Zijn hoop: \u2018In 2035 lopen de contracten met de energiecentrale af. Dan wordt hopelijk die grote waterval uit mijn jeugd weer hersteld! Alleen ga ik dat niet meer meemaken.\u2019", "Tarcist Hendry voor de deur van het museum van Sedrun. Beeld Rinkie Bartels", "We volgen de bedding die weer volloopt dankzij nieuwe zijstromen. In een buitenbocht staan een vader en zoon in waadpakken heupdiep in een gat. Ze zoeken goud. Voor Nederlanders is Das Rheingold een zware opera van Wagner, maar hier is het een zorgeloze hobby. \u2018Ik ben graag buiten en dit is leuker dan vissen\u2019, zegt vader Dani\u00ebl, een ict\u2019er. Hij legt uit: \u2018Het maakt niet uit waar je zoekt. Ook in Nederland zit goud in de Rijn, maar hoe verder stroomafwaarts, hoe kleiner de stukjes.\u2019 Vier dagen lang heeft hij gegraven met zijn zoon \u2013 goud zakt naar beneden \u2013 en massa\u2019s grind door een soort sjoelbak van aluminium geleid. Daarna wasten zij het slib behoedzaam in brede kommen met ribbels. Dani\u00ebl haalt een glazen buisje uit zijn zak: piepkleine stukjes goud fonkelen in zijn hand. \u2018Hooguit twee tientjes waard, hoor. We doen het voor de lol.\u2019", "Verder stroomafwaarts gaat het. Per e-mountainbike over landweggetjes en fietspaden die doorlopen tot Hoek van Holland. \u2018Ik heb dat gedaan in elf dagen\u2019, zegt de eigenaresse van een boekwinkeltje dat fietskaarten verkoopt. \u2018Tot Basel is het mooi en daarna wordt het best saai en kleurloos, met uitzondering van de Rijnkloof met al haar kastelen.\u2019 Van Nederland herinnert zij zich vooral harde wind en een overnachting in Dordrecht. \u2018Het was bijzonder te zien hoe groot ons kleine riviertje uiteindelijk wordt.\u2019", "In hoofdplaats Ilanz, het eerste stadje langs de Rijn, trekken we surfpakken aan en stappen op een rubber vlot. \u2018Als je eruit valt, houd dan je ogen open en je mond dicht\u2019, zegt riviergids Norman. \u2018De meeste mensen doen het omgekeerde. En probeer niet te staan, de stroom is te sterk.\u2019 Zijn advies: rustig blijven, voeten naar voren en wachten tot de schipper een reddingslijn gooit. We zetten ons schrap voor een tocht door de Rheinslucht, de Grand Canyon van Zwitserland.", "Uitzicht op Ilanz. Beeld Rinkie Bartels", "\u2018Dit is het mooiste deel van de Rijn\u2019, zegt Norman, een dertiger uit Duitsland. \u2018Iedere dag is anders. Enorme rotsblokken liggen opeens elders, de waterhoogte varieert meters, de oevers kalven af waar je bij staat en soms is het water opeens zwart.\u2019 Kolkende stroomversnellingen als de Black Hole en de Fledermaus slokken onze boot op en spugen die weer uit. \u2018Woehoe!\u2019, joelen de passagiers terwijl ze met hun peddel op hun helm timmeren.", "De Rheinslucht, met haar steile witte wanden waarop dappere naaldboompjes balanceren op richels, ontstond toen tienduizend jaar geleden een hele berg naar beneden gleed en de Rijn blokkeerde. Sindsdien snijdt de rivier zich weer langzaam door de aardlagen heen. En de bodem is nog lang niet bereikt.", "Je kunt erdoor per trein, zelfs in open wagons, of wandelend langs de klif. Maar de beste ervaring is toch hotsend en botsend over het bruisende water. Met een bootje waarin een Hongaarse sommelier, een Italiaanse medicijnverkoopster, een Zwitserse kok en een Amerikaanse serveerster scherp luisteren naar de bevelen van de gids. \u2018Forward-stop-forward-stop.\u2019", "Aan het einde van de kloof klauter ik op een rots. De rivier is inmiddels vijftig meter breed. Wat begon als een koude druppel, groeide uit tot een onstuitbare kracht van groenblauwe energie. Ik spring in de woeste stroom, ditmaal in neopreen en reddingsvest, en vraag me af: waarom niet gewoon zo blijven dobberen tot ik de Noordzee bereik?", "De Rheinschlucht, de Grand Canyon van Zwitserland. Beeld Rinkie Bartels"], "authors": ["No\u00ebl Van Bemmel"], "keywords": ["van", "dat", "reisredacteur", "een", "rijn", "en", "no\u00ebl", "met", "ik", "op", "naar", "duikt", "bemmel", "het", "bron"], "pubDate": "2020-01-03T14:01:00Z", "publicationId": "1a359314-37ee-33a8-8de7-301d3eb2ed28"}