{"id": "592ffeeb-ec4e-3b97-8545-40055b41514f", "title": "De haarspeldbochten van comedy naar drama zijn in het tweede seizoen van Barry nog beter \u2605\u2605\u2605\u2605\u2606", "url": "https://volkskrant.nl/cultuur-media/de-haarspeldbochten-van-comedy-naar-drama-zijn-in-het-tweede-seizoen-van-barry-nog-beter~b40a5bc5/", "summary": "Barry, met links Bill Hader als Barry.\nHet eerste seizoen van Barry haalde dertien Emmy-nominaties, waarbij zowel Hader als Winkler (beste bijrol) wonnen.\nDe makers trappen niet in de valkuil van herhaling, door dieper te graven in het verleden van Barry.\nBarry \u2013 het tweede seizoen is nog beter dan het eerste - overtuigt omdat je nooit weet wat je te wachten staat.\nBeschouw het slot van het tweede seizoen dan maar als de ultieme loyaliteitstest.", "paragraphs": ["Barry, met links Bill Hader als Barry. Beeld Aaron Epstein/HBO", "Wat gebeurt er als een veteraan met een posttraumatische stressstoornis acteerlessen gaat volgen en te horen krijgt dat hij zijn inspiratie uit zijn eigen verleden moet halen? De Amerikaanse serie Barry draait geheel om deze botsing van twee werelden: de oorlog in Afghanistan versus een acteercursus in Los Angeles ( zeg maar de onderste rafelrand van de film- en televisieindustrie). Barry is een serie die de comedy van deze situatie breed uitspeelt, al was het maar omdat Henry Winkler de prachtige rol van acteercoach Gene Cousineau bloedserieus neemt. Maar Barry is ook teruggekeerd als huurmoordenaar en verzeild geraakt in bendeoorlogen in Los Angeles. En dan wordt het geweld zonder terughoudendheid \u2013 maatje Scarface \u2013 verbeeld.", "De combinatie werkt, omdat Bill Hader Barry speelt. Hader komt uit de school van de satirische show Saturday Night Live, waar hij met zijn imposante gestalte en elastieken gezicht de belichaming werd van een stel uitzinnige types. Check vooral even YouTube voor zijn optreden als \u2018partyexpert\u2019 Stefon, met krankzinnige tips voor een dagje uit.", "Het eerste seizoen van Barry haalde dertien Emmy-nominaties, waarbij zowel Hader als Winkler (beste bijrol) wonnen. Een tweede seizoen was onvermijdelijk. De makers trappen niet in de valkuil van herhaling, door dieper te graven in het verleden van Barry. Wat is er gebeurd in Afghanistan dat hij als een wezenloze huurmoordenaar terugkeerde naar de VS? En is hij in staat een dubbelleven te leiden waarbij hij aan de ene kant aarzelend zijn eerste stappen als acteur probeert te zetten, en aan de andere kant tot aan zijn knie\u00ebn in het bloed staat?", "Barry \u2013 het tweede seizoen is nog beter dan het eerste - overtuigt omdat je nooit weet wat je te wachten staat. De toon van de half uur durende afleveringen neemt voortdurend haarspeldbochten, waarbij zowel in de comedy als in het drama het maximale effect wordt behaald. In een krankzinnige aflevering wordt Barry gechanteerd door een rechercheur om een rivaal in de liefde om te brengen. Laat deze man nou een taekwondo-kampioen zijn. Maximale vernieling volgt en die krijgt surrealistische trekken krijgt als de 12-jarige dochter van de man zich er mee gaat bemoeien.", "Acteervriendin Sally (Sarah Goldberg) is ondertussen met haar eigen missie bezig om de pijnlijke waarheid uit het verleden (in haar geval een relatie waarin ze misbruikt werd) te verwerken. Iedereen zegt op zoek te zijn naar de waarheid; iedereen liegt. Iedere luide lach wordt vergezeld door een pijnlijke onthulling. Er zit een Breaking Bad-achtige ontwikkeling in het personage Barry; hoe ver gaan we eigenlijk met hem mee? Beschouw het slot van het tweede seizoen dan maar als de ultieme loyaliteitstest.", "Barry, seizoen 2 \u2605\u2605\u2605\u2605\u2606 Een serie van Alec Berg, Bill Hader Met Bill Hader, Sarah Goldberg, Henry Winkler Te zien op Ziggo/HBO"], "authors": ["Mark Moorman"], "keywords": ["zijn", "van", "drama", "nog", "haarspeldbochten", "naar", "comedy", "en", "een", "met", "te", "seizoen", "het", "barry", "hader", "als", "tweede"], "pubDate": "2019-06-27T12:42:52Z", "publicationId": "1a359314-37ee-33a8-8de7-301d3eb2ed28"}