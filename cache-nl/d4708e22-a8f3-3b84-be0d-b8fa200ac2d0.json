{"id": "d4708e22-a8f3-3b84-be0d-b8fa200ac2d0", "title": "Lijst met cruciale beroepen wordt uitgebreid: ook uitvaartondernemers en boeren erop", "url": "https://www.dvhn.nl/economie/Lijst-met-cruciale-beroepen-wordt-uitgebreid-ook-uitvaartondernemers-en-boeren-erop-25467030.html", "summary": "De lijst met \u2018vitale beroepen\u2019 wordt maandag uitgebreid.\nZo komen boeren en uitvaartondernemers op de lijst.\nMaandagochtend is in heel het land onduidelijkheid ontstaan over de lijst met vitale beroepen die de overheid gisteren naar buiten bracht.\n,,De lijst wordt in de loop van de dag verduidelijkt\u2019\u2019, laat een woordvoerder van het ministerie van Justitie en Veiligheid weten.\nOok dat verandert later vandaag, zo laat een woordvoerder van minister Schouten van Landbouw weten.", "paragraphs": ["De lijst met \u2018vitale beroepen\u2019 wordt maandag uitgebreid. Zo komen boeren en uitvaartondernemers op de lijst. Kinderen van ouders met die beroepen kunnen daardoor w\u00e9l terecht bij de kinderopvang.", "Maandagochtend is in heel het land onduidelijkheid ontstaan over de lijst met vitale beroepen die de overheid gisteren naar buiten bracht. Op de lijst staan onder meer personeel in de zorg, onderwijs, openbaar vervoer, de voedselketen, transport van brandstoffen en de media. Maar over w\u00e9lke beroepen precies onder alle vitale sectoren vallen, bestaat onduidelijkheid.", ",,De lijst wordt in de loop van de dag verduidelijkt\u2019\u2019, laat een woordvoerder van het ministerie van Justitie en Veiligheid weten. ,,De lijst staat dus wel vast, maar op sommige punten willen we duidelijker zijn.\u2019\u2019 Zo zullen schoonmakers in de zorg waarschijnlijk expliciet genoemd worden. ,,Niet alle schoonmakers zijn nu cruciaal, maar bijvoorbeeld wel de schoonmakers in ziekenhuizen.\u2019\u2019", "Zorgsector", "Ook uitvaartondernemers vormen een cruciale beroepsgroep, zo zegt de woordvoerder. ,,Die vallen onder de zorg. Het proces om de zorgsector aan de praat te houden, met alle beroepen die daarbij horen, is op dit moment cruciaal\u2019\u2019. Voor mensen met een vitaal beroep is kinderopvang geregeld. Zij mogen hun kinderen nog wel naar de opvang brengen, waardoor ze hun werk kunnen uitoefenen.", "Hoewel de \u2018voedselketen\u2019 wordt genoemd als vitale sector, staan boeren nu nog niet op de lijst. Ook dat verandert later vandaag, zo laat een woordvoerder van minister Schouten van Landbouw weten. ,,De hele geest van de lijst straalt natuurlijk uit dat de boer hier ook bij hoort, maar dat moet er nog even expliciet bij\u2019\u2019, aldus de woordvoerder. Boeren zijn veelal buiten aan het werk en zijn dan niet in de gelegenheid zelf op kun kinderen te passen."], "authors": ["Peter Winterman"], "keywords": ["wordt", "uitvaartondernemers", "uitgebreid", "van", "vitale", "woordvoerder", "zo", "boeren", "ook", "cruciale", "en", "beroepen", "op", "maar", "met", "lijst", "erop", "zijn"], "pubDate": null, "publicationId": "bb59becc-5bf6-3c6d-8cdd-d41716890d16"}