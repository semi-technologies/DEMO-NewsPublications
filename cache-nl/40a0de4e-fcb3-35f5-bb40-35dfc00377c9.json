{"id": "40a0de4e-fcb3-35f5-bb40-35dfc00377c9", "title": "Op bezoek bij schroothandelaar en onbezoldigd Mexico-duider Jos\u00e9 Luis", "url": "https://volkskrant.nl/columns-opinie/op-bezoek-bij-schroothandelaar-en-onbezoldigd-mexico-duider-jose-luis~b022cccc/", "summary": "Of ander oud ijzeeeer.\u2019 Het is een lage vrouwenstem, traag en een beetje chagrijnig, alsof ze na jaren omroepen er geen zin meer in heeft.\nFierro viejo (ook wel se compran: \u2018we kopen\u2019 of \u2018men koopt\u2019) is slechts een van de vele terugkerende geluiden van de stad.\nWijken zoals die van Jos\u00e9 Luis bezoek ik enkel voor reportages.\nNeem de politie, die houdt je niet aan om je te beboeten omdat je niet de juiste stickers op je voorruit hebt, maar om je geld af te troggelen.\n\u2018Ze hebben een tijdje geprobeerd rechten te rekenen\u2019, zegt hij met een lachje.", "paragraphs": ["Het leven in Mexico-Stad kent een soundtrack. Waar je je ook bevindt in deze stad van 9 miljoen mensen, op ieder moment kan die ene stem in je oor kruipen: \u2018We kopen. Matrassen. Koelkasten. Wasmachines. Magnetrons. Of ander oud ijzeeeer.\u2019 Het is een lage vrouwenstem, traag en een beetje chagrijnig, alsof ze na jaren omroepen er geen zin meer in heeft. Zelfs in de stilste momenten van de pandemie trokken de handelaren van fierro viejo (oud ijzer) met hun open vrachtwagentjes door de straten, die ene stem galmend uit de speaker.", "Fierro viejo (ook wel se compran: \u2018we kopen\u2019 of \u2018men koopt\u2019) is slechts een van de vele terugkerende geluiden van de stad. Je kan zomaar gewekt worden door \u2018El gaaaaaaaaas!\u2019, de man die gastanken vervangt. Of \u2018s avonds in slaap worden gesust door \u2018Tamales! Tamales!\u2019 van de bakfietsen met tamales, een snack van maisdeeg. Of opschrikken van de snerpende fluittoon uit het stoom-oventje van de zoeteaardappelverkoper.", "Maar geen van allen is zo intrigerend als fierro viejo, die onvermoeibare vermoeide stem. De zondag na kerst leer ik het geheim kennen achter het geluid. Om halfacht \u2018s ochtends zet een taxi me af in Chimalhuac\u00e1n, een volkse buitenwijk op een uur rijden van mijn middenklassebuurt. Hier woont Jos\u00e9 Luis L\u00f3pez, 57 jaar en sinds zeven jaar oudijzerhandelaar. Hij ontkracht meteen een van de mythes die ik in mijn hoofd had geconstrueerd: \u2018Ik koop van de rijken en verkoop hier in de buurt aan de armen.\u2019", "Zo klinkt de stem van fierro viejo. Videootje bij mijn stukje over de oudijzerhandelaren van Mexico-Stadhttps://t.co/weYPWg6gDw pic.twitter.com/vpIE7iWnbU \u2014 Joost de Vries (@devriesjoost) 29 december 2021", "Jos\u00e9 Luis L\u00f3pez met C\u00e9sar en Iv\u00e1n. Beeld Joost de Vries", "Oftewel: fierro viejo is niet overal. De ijzerhandelaren komen bij mij langs. En in die andere rijkere buurten \u2013 La Condesa, La Roma, Del Valle, Napoles, Polanco \u2013 waar welgestelden hun oude spullen voor een habbekrats meegeven. Hier in Chimalhuac\u00e1n, of het nabijgelegen Neza, staan de pick-ups geparkeerd voor betonnen huizen in betonnen straten. Wijken zoals die van Jos\u00e9 Luis bezoek ik enkel voor reportages. Ik heb mijn bubbel meeverhuisd naar Mexico.", "In zijn patio staat een lange tafel met de resten van wat gisteravond een verjaardagsfeest was. Lege flessen, borden met etensresten, te veel stoelen voor een stad in covid-code rood. De 29ste verjaardag van zijn dochter moest gevierd, ondanks de vermanende sms-berichten die de gemeente vrijwel dagelijks stuurt: \u2018GEEN FEESTJES.\u2019 Jos\u00e9 Luis toont me de rijkdommen die hij bij elkaar sprokkelde met zijn pick-up: een grote tv (50 pesos, 2 euro), de keuken, de vloer, de bank, een deur.", "L\u00f3pez naast zijn GMC Sonoma uit 1993. Beeld Joost de Vries", "Zijn kantoor is een rode GMC Sonoma uit 1993 met barsten in de voorruit, een olielek onder de motorkap en een LPG-installatie in de laadbak. \u2018Kostte me 10 duizend pesos, maar ik bespaar dagelijks 200 pesos aan benzine.\u2019 Zijn werkkrachten C\u00e9sar (21) en Iv\u00e1n (37) duwen de truck aan, in de kou van de vroege ochtend wil het gas niet zomaar ontvlammen. Nog voordat L\u00f3pez ook maar \u00e9\u00e9n koelkast of magnetron heeft opgehaald, is hij al 750 pesos kwijt aan LPG, loon voor zijn mannen en de tolweg richting het centrum.", "In dit beroep regeert \u2018La Suerte\u2019, Het Geluk, zegt hij. Er is veel concurrentie en onderlinge afspraken over routes bestaan niet. \u2018Misschien arriveer ik als eerste, maar maak ik de mensen alleen wakker. En gaat de volgende er met de buit vandoor.\u2019 Er zijn dagen waarop hij voor de lunch thuis is met een volle laadbak. Op andere dagen keert hij aan het eind van de middag met niks terug. Vandaag heeft hij meer geluk dan anderen: een lading staalkabels in Escandon, een televisie in La Roma, een metalen kastje in La Condesa, een partij oud ijzer in Napoles.", "Jos\u00e9 Luis is schroothandelaar en onbezoldigd Mexico-duider. \u2018Ik zal je wat zeggen\u2019, zegt hij dan. \u2018Wie niet handelt, komt niet vooruit.\u2019 Met handelen bedoelt hij sjacheren of sjoemelen. Neem de politie, die houdt je niet aan om je te beboeten omdat je niet de juiste stickers op je voorruit hebt, maar om je geld af te troggelen.", "Een lading staalkabels. Beeld Joost de Vries", "\u2018Laat ik je wat zeggen\u2019 \u2013 hij steelt niet, maar hij hoeft de herkomst van wat men hem verkoopt niet te weten. Hij neemt alles mee. Of neem covid: dat wordt gebruikt als rookgordijn. \u2018In de ziekenhuizen behandelen ze alleen nog covid en elke dode is een covid-dode, ook als het hartfalen was.\u2019 Nee, hij draagt geen mondkapje.", "\u2018Ik zal je nog wat zeggen\u2019 \u2013 die linkse president L\u00f3pez Obrador, nu twee jaar aan de macht, zal over nog eens twee jaar ook wel beginnen met graaien. Net als al zijn voorgangers. En kom bij Jos\u00e9 Luis niet aan met politieke beloftes over een gelijker Mexico. \u2018Een land kan niet functioneren zonder rijken en armen. Zonder de rijken hebben de armen geen werk. Kijk naar mij.\u2019", "De stem van fierro viejo is vijftien jaar geleden opgenomen door een ijzerhandelaar. Zijn dochtertje sprak het bandje in en groeide uit tot het geluid van Mexico-Stad. Ik vermoedde een levendige handel in cassettes. Klopte ook al niet: Jos\u00e9 Luis downloadde de stem van internet. \u2018Ze hebben een tijdje geprobeerd rechten te rekenen\u2019, zegt hij met een lachje. \u2018Nee, is ze niet gelukt.\u2019 Wie niet sjachert, komt niet vooruit."], "authors": ["Joost De Vries"], "keywords": ["ik", "je", "van", "het", "bezoek", "mexicoduider", "en", "een", "met", "schroothandelaar", "op", "onbezoldigd", "hij", "bij", "niet", "luis", "die", "jos\u00e9"], "pubDate": "2020-12-28T18:41:34Z", "publicationId": "1a359314-37ee-33a8-8de7-301d3eb2ed28"}