{"id": "5487c9c0-1636-36b9-b3e4-54eb10cf1b37", "title": "Bij Dichter des Vaderlands \u00adTsead Bruinja draait het om wat er n\u00ed\u00e9t staat", "url": "https://www.parool.nl/kunst-media/bij-dichter-des-vaderlands-tsead-bruinja-draait-het-om-wat-er-niet-staat~b25641f7/", "summary": "In mijn twintiger jaren had ik een baantje op de medische post van een tbs-kliniek.\nDaarmee cre\u00ebert hij een afstand, die er in wezen natuurlijk ook is.\nEr is sprake van een enkele herhaling of een losse zin in de schijnwerpers.\nMaar het draait juist om wat er n\u00ed\u00e9t staat; de reden van het verblijf, hoe het leven daardoor werd verwoest.\nDe Dichter des Vaderlands dicht: \u2018volgens x leven ze niet hier/ ze worden geleefd (...) buiten is het leven\u2019.", "paragraphs": ["Beeld ANP", "Dichter des Vaderlands \u00adTsead Bruinja mocht in de zomer van 2020 op uitnodiging van de Pompestichting met tbs\u2019ers en hun behandelaars spreken. Dit resulteerde in de bundel Springtij; gedichten over het leven met tbs. \u2018Documentaire-po\u00ebzie\u2019, is de noemer die Bruinja eraan geeft.", "In mijn twintiger jaren had ik een baantje op de medische post van een tbs-kliniek. De verpleger die me de eerste dag rondleidde, zei: \u2018We onderscheiden grofweg zedendelinquenten \u2013 voornamelijk pedofielen \u2013 en moordenaars. De vrouwen hebben meestal hun kind omgebracht. Er zijn mensen met gevaarlijke wanen. Meer hoef je niet te weten.\u2019 De \u2018gevaarlijke\u2019 tbs\u2019ers die ik er zag, waren vooral terneergeslagen, ge\u00adsedeerd of na een lang verblijf volledig ge\u00efnstitutionaliseerd. Bruinja voert de stemmen van verschillende tbs\u2019ers op, in ieder gedicht \u2018x\u2019 genoemd. We kunnen ze onderscheiden door hun verhaal, achtergrond, sporen van gepersonaliseerd taalgebruik en de mate van samenhang waarmee ze hun verhaal vertellen.", "Bruinja heeft ervoor gekozen om de stemmen niet rechtstreeks op te voeren, maar vanuit de derde persoon te dichten en af en toe een citaat zonder aanhalingstekens in te voegen. Daarmee cre\u00ebert hij een afstand, die er in wezen natuurlijk ook is. Er is slechts \u00e9\u00e9n gedicht waarin \u2018x\u2019 rechtstreeks tot de lezer spreekt: \u2018Ik wil niet de indruk wekken/ dat het altijd aan de ander ligt.\u2019", "Ontwapenend zijn de details, zoals de x die door onder meer zijn \u2018nette overhemdje\u2019 uit de toon valt in de kliniek en zich probeerde aan te passen door een hoody te dragen, \u2018hij voelde zich er nooit gelukkig in\u2019.", "De gedichten bestaan steeds uit eenvoudige, onder elkaar gegroepeerde zinnen, met een enkele zorgvuldig geformuleerde uitschieter zoals: \u2018als hij de zee woest hoort beuken/ is hij nietig onvatbaar.\u2019", "De dichter lijkt vooral te hebben ingegrepen in de selectie en ordening van de hem aangereikte verhalen. Soms vroeg ik me af in hoeverre er sprake is van po\u00ebzie. Er is immers geen sprake van meerduidigheid of afwijkend taalgebruik. De strofes zijn gerangschikt als thematisch samenhangende alinea\u2019s. Er is sprake van een enkele herhaling of een losse zin in de schijnwerpers.", "Maar het draait juist om wat er n\u00ed\u00e9t staat; de reden van het verblijf, hoe het leven daardoor werd verwoest. De Dichter des Vaderlands dicht: \u2018volgens x leven ze niet hier/ ze worden geleefd (...) buiten is het leven\u2019. Hij geeft deze aan de maatschappij onttrokken mensen een gezicht."], "authors": ["Dieuwertje Mertens"], "keywords": ["staat", "er", "van", "zijn", "en", "tsead", "vaderlands", "om", "dichter", "n\u00ed\u00e9t", "een", "ze", "te", "hij", "het", "wat", "draait", "die"], "pubDate": "2021-01-08T10:13:37Z", "publicationId": "a3002aeb-6d5a-3894-adcb-0212effbc567"}