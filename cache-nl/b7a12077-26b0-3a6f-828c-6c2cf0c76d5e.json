{"id": "b7a12077-26b0-3a6f-828c-6c2cf0c76d5e", "title": "Acteur David Prowse (1935-2020) maakte van Darth Vader zijn levenswerk", "url": "https://volkskrant.nl/cultuur-media/acteur-david-prowse-1935-2020-maakte-van-darth-vader-zijn-levenswerk~be467910/", "summary": "David Prowse in 2015 bij de premi\u00e8re van 'I Am Your Father' op het Sitges International Fantastic Film Festival.\nDe bekende bas die de stem van het kwaad werd, was van acteur James Earl Jones (ook bekend van \u2018This is CNN!\u2019).\nAndere bekende rollen van Prowse op het hoogtepunt van zijn filmcarri\u00e8re waren de Black Knight in Jabberwocky van Terry Gilliam en een aantal maal het monster van Frankenstein in films van de Britse horrorstudio Hammer.\nBij zijn eerste auditie voor George Lucas was er ook sprake van de rol van Chewbacca, een van de rebellen, maar Prowse koos voor Darth Vader, naar eigen zeggen, \u2018omdat je altijd de slechteriken onthoudt\u2019.\nIn 2010 werd het de originele Darth Vader verboden nog langer op te treden op offici\u00eble Star Wars-conventies.", "paragraphs": ["David Prowse in 2015 bij de premi\u00e8re van 'I Am Your Father' op het Sitges International Fantastic Film Festival. Beeld EPA", "Zijn stem werd niet geschikt geacht, zijn vechttechniek liet te wensen over en als uiteindelijk zijn masker wordt afgenomen, zien we het gezicht van een ander. Toch kon de zaterdag op 85-jarige leeftijd overleden boomlange Engelse ex-gewichtheffer en bodybuilder David Prowse een bestaan opbouwen als de man die Darth Vader was geweest in de originele Star Wars-trilogie, te beginnen bij Star Wars (1977), een film die later werd omgedoopt tot Episode IV: A New Hope.", "De bekende bas die de stem van het kwaad werd, was van acteur James Earl Jones (ook bekend van \u2018This is CNN!\u2019). Prowse, die in Bristol werd geboren, had zelf een zwaar accent, dat hem op de set van Star Wars de bijnaam \u2018Darth Farmer\u2019 opleverde. En aangezien Prowse zijn eigen kracht niet kende en de stokken die we in de film als lichtzwaarden terug zien aan stukken sloeg, werd hij in de gevechtssc\u00e8nes vervangen door gevechtschoreograaf Bob Anderson. Dat nam niet weg dat Prowse jarenlang het lucratieve circuit van Star Wars-conventies afliep, als de man die zo imposant rondschreed in de Death Star. De titel van zijn autobiografie uit 2011 was niet voor niets Straight from the Force\u2019s Mouth, een woordspeling die je het legioen Star Wars-fans niet hoefde uit te leggen.", "Prowse was een krachtmens, die in zijn jonge jaren een vari\u00e9t\u00e9-act had als Jack the Ripper, waarbij hij telefoonboeken doormidden scheurde. Hij figureerde met zijn 2 meter lange gestalte in een aantal films, waaronder de Stanley Kubrick-klassieker A Clockwork Orange (1971), waarin hij de bodyguard van hoofdpersoon Alex speelde. Het was deze rol waarmee hij op het lijstje van Star Wars-regisseur George Lucas terechtkwam, die, met alle respect, vooral een man van zijn postuur nodig had die eenvoudige regie-aanwijzingen kon opvolgen. Andere bekende rollen van Prowse op het hoogtepunt van zijn filmcarri\u00e8re waren de Black Knight in Jabberwocky van Terry Gilliam en een aantal maal het monster van Frankenstein in films van de Britse horrorstudio Hammer.", "Bij zijn eerste auditie voor George Lucas was er ook sprake van de rol van Chewbacca, een van de rebellen, maar Prowse koos voor Darth Vader, naar eigen zeggen, \u2018omdat je altijd de slechteriken onthoudt\u2019. Het liep niet goed af tussen Lucasfilm, de studio die de Star Wars-films maakte, en Prowse. Prowse was wat loslippig als het om de plots van de films ging, en er waren onopgeloste financi\u00eble kwesties. In 2010 werd het de originele Darth Vader verboden nog langer op te treden op offici\u00eble Star Wars-conventies."], "authors": ["Mark Moorman"], "keywords": ["van", "darth", "19352020", "vader", "star", "het", "op", "prowse", "die", "zijn", "levenswerk", "een", "david", "en", "werd", "acteur", "maakte"], "pubDate": "2020-11-29T23:15:36+01:00", "publicationId": "1a359314-37ee-33a8-8de7-301d3eb2ed28"}