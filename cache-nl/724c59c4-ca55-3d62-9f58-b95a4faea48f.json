{"id": "724c59c4-ca55-3d62-9f58-b95a4faea48f", "title": "Beloningsmythe", "url": "https://nrc.nl/nieuws/2020/12/10/beloningsmythe-a4023469", "summary": "In deze beloningsmythe gaat het \u201euiteindelijk allemaal om gedrag\u201d, zoals elke persconferentie dat erin ramt.\nHierdoor heerst nu het gevoel dat de hele klas moet nablijven vanwege het gedrag van een handjevol Black Fridayzondaars.\nDe beloningsmythe cre\u00ebert een valse tegenstelling tussen beleid en gedrag.\nIn de beloningsmythe is ziek worden, in quarantaine of lockdown moeten allemaal een kwestie van eigen schuld dikke bult.\nWe moeten af van het verhaal dat we onszelf over deze crisis zijn gaan vertellen, en terug naar het eerlijke besef van hoeveel we blijkbaar niet weten.", "paragraphs": ["\u2018Meneer Rutte, al wekenlang zegt u dat Nederland zich voorbeeldig gedraagt en wat krijgen mensen ervoor terug? Nog eens drie weken verlenging!\u201d Eind april werd een NOS-verslaggever nog publiekelijk weggehoond. Hoe d\u00farfde die gek? De suggestie wekken dat onze sociale onthouding een beloning waard was, was een moreel misdrijf. Stilzwijgend werd dit misdrijf staand regeringsbeleid. We hebben onze eigen Kerst verpest met ons gedrag. En als we zo doorgaan, zwaait er wat, nog daarv\u00f3\u00f3r. Klakkeloos doet het kabinet alsof Covid-19 \u00e9\u00e9n collectieve marshmallow-proef is, het befaamde psychologische experiment waarbij kleuters een kwartier lang \u00e9\u00e9n marshmallow moesten weerstaan om er daarna twee te krijgen.", "De versoepelingen eind mei hadden we volgens de premier \u201emet elkaar verdiend\u201d. Heerlijk, daar was hij, onze tweede marshmallow. Waarschijnlijk zijn Rutte en De Jonge ons dit verhaal van onthouding en beloning gaan voorspiegelen omdat onze zelfdiscipline in het voorjaar tamelijk sterk bleek. Maar is het wel zelfdiscipline, als je weet dat die eerste marshmallow dodelijk of chronisch-ziekmakend kan zijn, en je je klasgenootjes die ervan snoepten om je heen ziet neervallen?", "Het was meer angst dan hero\u00efek. En toch zitten we nu vast in dit verhaal. In deze beloningsmythe gaat het \u201euiteindelijk allemaal om gedrag\u201d, zoals elke persconferentie dat erin ramt. Hierdoor heerst nu het gevoel dat de hele klas moet nablijven vanwege het gedrag van een handjevol Black Fridayzondaars.", "De beloningsmythe cre\u00ebert een valse tegenstelling tussen beleid en gedrag. Maar dat hele coronabeleid is toch bedoeld om dat gedrag te be\u00efnvloeden? Verandert dat niet, dan is dat beleid domweg te zwak. Dan is er iets beters nodig dan een niet-handhaafbare aanbeveling over het aantal familieleden aan de kersttafel.", "In de beloningsmythe is ziek worden, in quarantaine of lockdown moeten allemaal een kwestie van eigen schuld dikke bult. Of gevaarlijker: andermans schuld. Maar de laatste weken zag ik ook extreem voorzichtige kennissen positief testen. In strengere buurlanden stijgen de curves ook. Toch het koudere weer? Mondkapjes toch zinloos? Zelfs voor het verband met Black Friday is geen wetenschappelijke basis. Alles dan maar op een gebrek aan zelfbeheersing gooien legt een bom onder de samenleving. Toneelgroepen en caf\u00e9s danken hun faillissementen straks aan Ikea-klanten. Baanverlies komt door middelbare scholieren. De dood van ouders door wintersporters.", "We moeten af van het verhaal dat we onszelf over deze crisis zijn gaan vertellen, en terug naar het eerlijke besef van hoeveel we blijkbaar niet weten. Een heldere blik zonder verzachtend verhaal. We weten niet \u00f3f er een tweede marshmallow bestaat, en al helemaal niet of die verschijnt na een kwartiertje zelftucht. We weten alleen dat die v\u00f3\u00f3r ons giftig is.", "Christiaan Weijts schrijft elke vrijdag op deze plek een column.", "Een versie van dit artikel verscheen ook in NRC Handelsblad van 11 december 2020"], "authors": ["Christiaan Weijts", "Leestijd Minuut"], "keywords": ["dat", "van", "die", "verhaal", "toch", "dan", "een", "beloningsmythe", "en", "gedrag", "het"], "pubDate": "2020-12-10T00:00:00Z", "publicationId": "523804ef-c522-3326-9bed-36886aac98cb"}