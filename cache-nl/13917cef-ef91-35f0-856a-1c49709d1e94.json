{"id": "13917cef-ef91-35f0-856a-1c49709d1e94", "title": "Eerste prik met coronavaccin in Nederland gezet: \u2018Waanzinnig moment\u2019", "url": "https://www.parool.nl/nederland/eerste-prik-met-coronavaccin-in-nederland-gezet-waanzinnig-moment~b044443e/", "summary": "Meteen na Elkadiri krijgen nog drie Brabantse zorgmedewerkers een prik voor het oog van het ganse land: Lucas van der Kallen, Linda van den Hurk en Lyan de Roos.\nMinister Hugo de Jonge gaf in Veghel het startschot voor de vaccinatiecampagne.\nHij sprak van een \u2018waanzinnig moment\u2019.\nEindelijk, aldus de bewindsman, die de farmacie looft voor het vaccin.\nHet is heel mooi om juist op deze plek het begin van een oplossing te bieden.", "paragraphs": ["Nederland is daarmee niet langer de eenzame witte vlek op de vaccinatiekaart van Europa. Meteen na Elkadiri krijgen nog drie Brabantse zorgmedewerkers een prik voor het oog van het ganse land: Lucas van der Kallen, Linda van den Hurk en Lyan de Roos. Daarna komt de stroom zorgmedewerkers op gang in Veghel. Later woensdag, vanaf 14.00 uur, begint ook een aantal ziekenhuizen met vaccineren.", "Minister Hugo de Jonge gaf in Veghel het startschot voor de vaccinatiecampagne. Dat deed hij door de vier Brabantse zorgmedewerkers officieel uit te nodigen voor de injectie met het Pfizer-vaccin. Hij sprak van een \u2018waanzinnig moment\u2019. \u201cHet gaat nog wel even duren voordat alle ellende achter de rug is, maar we maken een begin. Hier in Brabant waar de crisis begon. Eindelijk, aldus de bewindsman, die de farmacie looft voor het vaccin. \u201cEnorme prestatie. Het gaat nu echt beginnen!\u201d", "Verpleeghuismedewerker Elkadiri was klaar voor de prik. \u201cHet voelt voor mij als een morele verplichting naar mijn cli\u00ebnten. Als zij daardoor langer van hun kinderen en kleinkinderen kunnen genieten en de maatschappij weer normaler kan worden, draag ik daar graag mijn steentje aan bij.\u201d", "De Jonge leidt h\u00e9t moment zo in: \u2018Ik zou zeggen: mouwen opstropen en gaan!\u2019 pic.twitter.com/BQO2uAJnmn \u2014 Paul Driessen (@PaulD87) 6 januari 2021", "Net op tijd klaar", "De hal op een bedrijventerrein in Veghel was net op tijd klaar voor de eerste prik. Behalve minister De Jonge was er meer hoog bezoek voor de aftrap. Onder anderen Jaap van Delden (RIVM), Marc Kaptein (Pfizer) en Andr\u00e9 Rouvoet (GGD GOHR) zijn er woensdagochtend bij. Zij kijken reikhalzend uit naar de vaccinatiecampagne die dit jaar een eind moet maken aan de crisis.", "Alle ogen zijn deze ochtend gericht op Veghel. Het dorp ligt in een regio die afgelopen jaar hard is geraakt door het virus. Het is daarom goed dat het prikken juist hier begint, meent Th\u00e9r\u00e8se Claassen als directeur van GGD-regio Hart voor Brabant. \u201cIn het lijstje met de tien zwaarst getroffen gemeenten tijdens de eerste golf stonden er zeven uit onze regio. Het is heel mooi om juist op deze plek het begin van een oplossing te bieden. Het licht aan het eind van de tunnel maakt de cirkel rond.\u201d"], "authors": ["Paul Driessen"], "keywords": ["prik", "van", "gezet", "eerste", "voor", "en", "met", "waanzinnig", "coronavaccin", "een", "zorgmedewerkers", "uit", "op", "veghel", "moment", "nederland", "het"], "pubDate": "2021-01-06T08:18:57Z", "publicationId": "a3002aeb-6d5a-3894-adcb-0212effbc567"}