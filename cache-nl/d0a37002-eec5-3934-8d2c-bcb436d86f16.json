{"id": "d0a37002-eec5-3934-8d2c-bcb436d86f16", "title": "Patrick Nederkoorn en Jan Beuving brengen ouderwets goede kleinkunst in \u2018De andere oudejaars\u2019", "url": "https://trouw.nl/cultuur-media/patrick-nederkoorn-en-jan-beuving-brengen-ouderwets-goede-kleinkunst-in-de-andere-oudejaars~b1b7cfd2/", "summary": "De po\u00ebtische toon die zo gezet wordt, maakt dat we met recht van een \u2018andere oudejaars\u2019 kunnen spreken.\nGebarentaal-meezingerIn de behandeling van corona \u00admaken Beuving en Nederkoorn leuk gebruik van hun tegengestelde podiumpersoonlijkheden.\nHet origineelst weten Beuving en Nederkoorn corona te benaderen met hun gebarentaal-meezinger, waarbij het refrein niet meegezongen \u2013 streng verboden immers!\nTegenover dergelijk standaardrepertoire plaatsen Beuving en Nederkoorn een treffende verbeelding van de tijdgeest, die \u00adafwisselend komisch en ont\u00adroerend is en geen moment verveelt.\nHij maakt zich op voor een rauwe oudejaarsconference op een geheime locatie.", "paragraphs": ["Meneer Aart", "Jan Beuving (38) en Patrick Nederkoorn (36) zijn debutanten op oudejaarsgebied, al maakten ze al eerder een seizoensgebonden programma over de Belastingdienst (\u2018Leuker kunnen we het niet maken\u2019).", "Des te bewonderenswaardiger is de souplesse waarmee ze zich in \u2018De andere oudejaars\u2019 van hun taak kwijten.", "Het begint al met de sterke opening. In een eindeloos voort meanderend lied wordt het veelbewogen jaar 2020 doorgenomen vanuit het perspectief van Meneer Aart (Staartjes), die eerst zijn eigen onfortuinlijke einde bezingt, om vervolgens de ene na de andere beroemde dode in de hemel te zien verschijnen, als laatste Maradona. De po\u00ebtische toon die zo gezet wordt, maakt dat we met recht van een \u2018andere oudejaars\u2019 kunnen spreken.", "Gebarentaal-meezinger", "In de behandeling van corona \u00admaken Beuving en Nederkoorn leuk gebruik van hun tegengestelde podiumpersoonlijkheden. De wiskundige Beuving heeft \u00adgenoten van alle cijfers en regels, theoloog Nederkoorn benadrukt liever het menselijke leed waarmee de pandemie gepaard gaat.", "Het levert fikse botsingen op, die spannend zijn om naar te kijken, al komen de twee uiteindelijk ook nader tot elkaar.", "Het origineelst weten Beuving en Nederkoorn corona te benaderen met hun gebarentaal-meezinger, waarbij het refrein niet meegezongen \u2013 streng verboden immers! \u2013 maar mee-gebaard dient te worden. Publieksparticipatie in de anderhalvemetersamenleving en een eerbetoon aan de gebarentolk komen zo mooi samen.", "Muzikale rijkdom", "Visueel is \u2018De andere oudejaars\u2019 sober vormgegeven, maar dat wordt in ruime mate gecompenseerd door de muzikale rijkdom van de show. Onder fraaie pianobegeleiding van hun vaste componist Tom Dicke brengen Beuving en Nederkoorn een aantal prachtige liedteksten ten gehore, waarin fans onmiddellijk de hand van tweevoudig Annie M.G. Schmidt-prijswinnaar Beuving zullen herkennen.", "Komisch en ontroerend", "\u2018De andere oudejaars\u2019 is perfect voor wie van ouderwets goede kleinkunst houdt. Snelle grappen over de actualiteit en scherpe politieke tirades ontbreken, maar dat voelt niet als gemis. Tegenover dergelijk standaardrepertoire plaatsen Beuving en Nederkoorn een treffende verbeelding van de tijdgeest, die \u00adafwisselend komisch en ont\u00adroerend is en geen moment verveelt. Extra spijtig dat de lockdown vroegtijdig een punt zet achter hun voorstelling.", "\u2018De andere oudejaars\u2019, 31 decem\u00adber en 1 januari op bnnvara.nl.", "Lees ook:", "Youp van \u2019t Hek staat voor zijn laatste: \u2018Mensen snappen ironie niet meer\u2019", "Tuttigheid viert hoogtij, vindt Youp van \u2019t Hek. Zijn terugblik op 2020 staat bol van de relativering, belooft hij. Want iedereen neemt alles veel te zwaar.", "Guido Weijers: \u2018We gaan live, dan voel je de bizarre omstandigheden beter\u2019", "Corona is een plaag voor het theater, maar Guido Weijers krijgt er energie van. Hij maakt zich op voor een rauwe oudejaarsconference op een geheime locatie.", "Bij deze Belastingshow rijmt eigenwoningforfait op chalet en Monet", "Het concept is even simpel als briljant: alleen tijdens de aangiftemaanden maart en april spelen cabaretiers Jan Beuving en Patrick Nederkoorn een voorstelling die geheel gewijd is aan de Belastingdienst, \u2018Leuker kunnen we het niet maken\u2019."], "authors": ["Ivo Nieuwenhuis"], "keywords": ["ouderwets", "beuving", "van", "zijn", "goede", "brengen", "patrick", "en", "kleinkunst", "oudejaars", "een", "andere", "op", "te", "het", "jan", "nederkoorn"], "pubDate": "2020-12-22T12:50:00Z", "publicationId": "b66cd8e4-4294-3571-bcd7-e490527f1a48"}