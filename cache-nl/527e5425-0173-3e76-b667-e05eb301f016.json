{"id": "527e5425-0173-3e76-b667-e05eb301f016", "title": "Kayleigh (26) zorgt voor haar broertje: 'Ik heb mezelf vaak weggecijferd'", "url": "https://nu.nl/advertorial-ministerie-van-volksgezondheid-welzijn-en-sport/6090716/kayleigh-26-zorgt-voor-haar-broertje-ik-heb-mezelf-vaak-weggecijferd.html", "summary": "Kayleigh: \"Bij Steunpunt Mantelzorg kreeg ik het gevoel dat ik gezien werd.\nKayleigh vindt het fijn dat ze weet dat ze hulp kan vragen bij het steunpunt als dat nodig is, omdat de zwaarste periode nog gaat komen.\n\"Als mijn ouders overlijden, neem ik de zorg die Jethro nodig heeft met mijn broer over.\nDit doe je door over je zorgen te praten, je grenzen aan te geven en hulp te zoeken als het nodig is.\nZij kunnen medisch advies geven en je doorgeleiden naar de juiste hulp en ondersteuning.", "paragraphs": ["Nederland telt ruim 4,4 miljoen mantelzorgers. De zorg voor een naaste brengt grote uitdagingen met zich mee. Zeker als het gecombineerd wordt met werk.", "Dat ervaart ook mantelzorger Kayleigh (26), die als jeugdzorgwerker werkt. Daarnaast helpt zij van jongs af aan haar ouders met de zorg voor haar broertje Jethro (23), die een ernstig meervoudige beperking heeft. Vijf jaar geleden is Jethro naar een woongroep verhuisd waardoor de verzorgingstaken niet meer volledig bij het gezin liggen.", "", "Kayleigh: \"Als kind ontkwamen mijn jongere broer en ik er niet aan om af en toe te helpen met eten geven, luiers verschonen of het aankleden. En als er iets met Jethro was, pasten wij ons automatisch aan.\"", "Dat heeft haar al vroeg zelfstandig gemaakt, maar zorgde ook voor faalangst. \"Op school wilde ik alles zo goed mogelijk doen, omdat mijn ouders altijd zo druk waren met Jethro. Ik cijferde mezelf steeds vaker weg.\"", "Zorgen delen", "Het helpt haar om haar zorgen te delen met anderen. Kayleigh: \"Bij Steunpunt Mantelzorg kreeg ik het gevoel dat ik gezien werd. Het was een verademing om met mensen te praten die me oprecht begrijpen. Mijn vriendinnen deden hun best, maar helemaal snappen deden ze het niet en dat kan ik ze ook niet kwalijk nemen.\"", "\u201cMijn vriend is ook mantelzorger. We begrijpen elkaars situatie hierdoor heel goed\u201d Kayleigh - mantelzorger", "\"Een paar jaar lang ben ik meegegaan met de mantelzorgweekendjes van Steunpunt Mantelzorg en deed ik mee aan verschillende activiteiten. Behalve dat het prettig was om met elkaar te praten, was het fijn om leuke dingen samen te doen. Ik heb zo zelfs mijn vriend leren kennen. Hij is ook mantelzorger. Zijn broer heeft een verstandelijke beperking en een stofwisselingsziekte. We begrijpen elkaars situatie hierdoor heel goed.\"", "Kayleigh vindt het fijn dat ze weet dat ze hulp kan vragen bij het steunpunt als dat nodig is, omdat de zwaarste periode nog gaat komen. \"Als mijn ouders overlijden, neem ik de zorg die Jethro nodig heeft met mijn broer over. Ik hoop heel erg dat Jethro mijn ouders nog lang niet hoeft te missen, want ik wil wel zijn zus blijven en niet een soort vervangende moeder worden.\"", "Hulp zoeken", "Als mantelzorger is het belangrijk dat je goed voor jezelf blijft zorgen. Dit doe je door over je zorgen te praten, je grenzen aan te geven en hulp te zoeken als het nodig is. Hier kun je terecht:", "De Mantelzorglijn: 030 760 60 55. Je kunt deze lijn bellen of met ze whatsappen voor een luisterend oor of persoonlijk advies.", "Het Wmo-loket of het steunpunt mantelzorg in jouw gemeente. Zij bieden fysieke hulp en kunnen meedenken over het geven van ondersteuning en zorg.", "Je huisarts of een wijkverpleegkundige. Zij kunnen medisch advies geven en je doorgeleiden naar de juiste hulp en ondersteuning.", "De website mantelzorg.nl. Je vindt hier onder andere tips, persoonlijke verhalen van andere mantelzorgers en een overzicht van de loketten waar je meer hulp kunt vinden.", "Dit artikel is tot stand gekomen in samenwerking met de Rijksoverheid."], "authors": ["Door", "Ministerie Van Volksgezondheid", "Welzijn En Sport"], "keywords": ["weggecijferd", "dat", "kayleigh", "zorgt", "heb", "vaak", "een", "broertje", "en", "mijn", "mezelf", "te", "ik", "voor", "als", "je", "haar", "met", "het"], "pubDate": null, "publicationId": "4d7a0f80-7953-388c-9af8-e7a437b5632e"}