{"id": "76a9f639-a20f-35fd-a744-1539d886a738", "title": "Regering deed in toeslagendrama het ergste wat ze kon doen: wegrennen bij het ongeluk", "url": "https://trouw.nl/opinie/regering-deed-in-toeslagendrama-het-ergste-wat-ze-kon-doen-wegrennen-bij-het-ongeluk~b352aedc/", "summary": "Maar het was Chris van Dam, de voorzitter van het parlementaire onderzoek naar de Toeslagenaffaire, die de juiste woorden vond.\nHet kwam natuurlijk allemaal door de verkokering van het ambtelijk apparaat, door de beslissing om dit te organiseren via twee ministeries en \u00e9\u00e9n uitvoeringsinstantie.\nAls daar signalen van zijn, en dat was hier zeker het geval, dan is wegrennen bij het ongeluk het ergste wat een regering kan doen, en dat is wat de regering deed.\nIn zo\u2019n cultuur kon de Belastingdienst een dodelijk memo van een eigen jurist gewoon negeren, geen haan die ernaar kraaide.\nDrie keer per week schrijft Stevo Akkerman een column waarin hij de \u2018keiharde nuance\u2019 en het \u2018onverbiddelijke enerzijds-anderzijds\u2019 preekt.", "paragraphs": ["Niemand had het gedaan en wie het wel gedaan had, wist van niks. \u201cVerbijsterend\u201d, noemde Eric Wiebes zijn \u00adeigen antwoord op Kamervragen. \u201cMijn broek zakte van mijn kont\u201d, vertelde Menno Snel. \u201cIk had niet door dat er zo\u2019n berg aan leed achter zat\u201d, zei Lodewijk Asscher. \u201cIk heb de eerste afslag gemist\u201d, aldus \u00adTamara van Ark. \u201cHet was een verschrikkelijk on\u00adgeluk\u201d, meende Mark Rutte.", "Maar het was Chris van Dam, de voorzitter van het parlementaire onderzoek naar de Toeslagenaffaire, die de juiste woorden vond. \u201cWe zijn hier getuige\u201d, zei hij, \u201cvan het wereldkampioenschap bestuurlijk onvermogen\u201d. De kwalificatie onbehoorlijk bestuur was nog beter geweest.", "Het kwam natuurlijk allemaal door de verkokering van het ambtelijk apparaat, door de beslissing om dit te organiseren via twee ministeries en \u00e9\u00e9n uitvoeringsinstantie. Dan weet je dat niemand zich verantwoordelijk zal voelen voor het eindresultaat en dat informatie over laakbaar ambtelijk handelen onderweg naar boven altijd ergens zal blijven steken, zodat de top nooit weet wat er onderop gebeurt. Voeg daarbij dat ambtenaren zich hebben over\u00adgegeven aan de betovering van managementteams, businesscases en \u00adfinanci\u00eble targets, en je begrijpt dat men nu werkt voor \u2018de klant\u2019 \u2013 en dat is niet de burger, maar de overheid.", "Verdedigings\u00admechanisme", "Zo gaan die dingen, dat kennen we. Maar het drama rond de toeslagen, dat levens compleet de vernieling in draaide, had een politieke \u00addimensie die boven de kwalen van de bureaucratie uitgaat. Niet alleen \u00adomdat de politiek verantwoordelijk is voor de werking van het staatsapparaat, maar vooral omdat zij altijd in de gaten moet houden of de overheid niet over de burger heenwalst. Als daar signalen van zijn, en dat was hier zeker het geval, dan is wegrennen bij het ongeluk het ergste wat een regering kan doen, en dat is wat de regering deed.", "Toen er via de Kamer en de pers meldingen binnenkwamen over \u00adgezinnen die ten onrechte als fraudeurs waren aangemerkt (veelal \u00adgezinnen met een migratie-achtergrond), werd niet alles op alles gezet om de feiten boven water te krijgen, in te grijpen en de schade te herstellen, maar trad een verdedigings\u00admechanisme in werking: zo veel \u00admogelijk toedekken, zo min mogelijk toegeven. \u201cZe zijn in het kabinet dus lange tijd veel kwader geweest op Renske Leijten (SP), Pieter Klein (RTL), Jan Kleinnijenhuis (Trouw) en mij dan op de Belastingdienst\u201d, tweette CDA-Kamerlid Pieter Omtzigt gisteren tijdens het afsluitende verhoor van Rutte.", "Ze zijn in het kabinet dus lange tijd veel kwader geweest op @RenskeLeijten @pieterkleinrtl @JanTrouw en mij", "", "Dan op de belastingdienst/toeslagen", "", "En als je zo reageert, ben je niet bezig met de zaak en het oplossen van problemen. https://t.co/ZlO7xIbflg \u2014 Pieter Omtzigt (@PieterOmtzigt) 26 november 2020", "De premier erkende dat de zaak totaal uit de hand was gelopen, maar verdedigde hardnekkig de weigerachtigheid van zijn kabinet om openheid van zaken te geven aan het parlement en aan de pers. Kamer\u00advragen werden aangehouden, beroep doen op de Wet openbaarheid van bestuur werd gefrustreerd. Ambtenaren spraken over de \u2018Rutte-doctrine\u2019: besluiten worden gedeeld, de \u00adbesluitvorming blijft achter gesloten deuren. In zo\u2019n cultuur kon de Belastingdienst een dodelijk memo van een eigen jurist gewoon negeren, geen haan die ernaar kraaide.", "Maar de burger verdient beter.", "Drie keer per week schrijft Stevo Akkerman een column waarin hij de \u2018keiharde nuance\u2019 en het \u2018onverbiddelijke enerzijds-anderzijds\u2019 preekt. Lees ze hier terug. Abonneer je op zijn column in onze mobiele app en lees hem als eerste."], "authors": ["Stevo Akkerman"], "keywords": ["ergste", "van", "wat", "wegrennen", "toeslagendrama", "het", "op", "maar", "regering", "zijn", "kon", "ze", "doen", "en", "dat", "een", "niet", "te", "ongeluk"], "pubDate": "2020-11-27T01:00:50+01:00", "publicationId": "b66cd8e4-4294-3571-bcd7-e490527f1a48"}