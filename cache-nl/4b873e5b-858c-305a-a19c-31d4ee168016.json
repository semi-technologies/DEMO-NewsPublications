{"id": "4b873e5b-858c-305a-a19c-31d4ee168016", "title": "Laat het wietexperiment niet tot meer psychoses leiden", "url": "https://trouw.nl/opinie/laat-het-wietexperiment-niet-tot-meer-psychoses-leiden~b4dafd52/", "summary": "Er zal gekeken worden naar de effecten van het nieuwe beleid op criminaliteit, overlast, veiligheid, kwaliteit van de cannabis en volksgezondheid.\nPsychiatrische problemenAls psychiaters die mensen met psychosen behandelen, willen wij wijzen op het verband tussen cannabisgebruik en vergroting van het risico op psychiatrische problemen, in het bijzonder psychosen.\nTot 64 procent van de mensen met een eerste psychose heeft cannabis gebruikt en 30 procent van hen heeft een cannabisverslaving.\nHoe jonger iemand begint met het gebruik van cannabis, des te groter de kans op psychotische symptomen.\nEn dat terwijl cannabis met een hoge potentie (hoog THC-gehalte) een grotere risicofactor is voor het ontwikkelen van een psychose.", "paragraphs": ["Gebruik van cannabis vergroot de kans op psychiatrische problemen. Dus moet op de verpakking een waarschuwing komen, menen psychiaters Kor Spoelstra en Rikus Knegtering.", "Dit jaar, 2021, gaat het nationale wietexperiment van start, althans dan wordt de startdatum van de experimenteerfase bepaald. De overheid wil onderzoeken of het huidige gedoogbeleid anders kan worden ingericht. Er zal gekeken worden naar de effecten van het nieuwe beleid op criminaliteit, overlast, veiligheid, kwaliteit van de cannabis en volksgezondheid.", "Omdat de overheid allerminst de indruk wil wekken dat ze cannabisgebruik wil stimuleren, zouden er verplichte waarschuwingsboodschappen op verpakkingen moeten komen. Daarnaast moet het personeel van coffeeshops verplicht op cursus om \u2018problematisch\u2019 gebruik te herkennen, moeten ze gebruikers op de risico\u2019s wijzen en daar waar nodig mensen naar de hulpverlening doorverwijzen.", "De mogelijk schadelijke psychische effecten van cannabis zijn onder andere een grotere kans op het ontwikkelen van een psychose, stemmingsstoornissen, angstklachten, slaapstoornissen en problemen met aandacht en geheugen (cognitieve stoornissen).", "Psychiatrische problemen", "Als psychiaters die mensen met psychosen behandelen, willen wij wijzen op het verband tussen cannabisgebruik en vergroting van het risico op psychiatrische problemen, in het bijzonder psychosen. Psychosen bestaan vaak uit een combinatie van klachten zoals verward denken, hallucinaties, achterdocht en apathie.", "Vaak spelen er ook problemen op het gebied van sociale contacten, werk en/of studie. Tot 64 procent van de mensen met een eerste psychose heeft cannabis gebruikt en 30 procent van hen heeft een cannabisverslaving. De kans op het ontstaan van een psychose hangt samen met erfelijke aanleg, stress, drugsgebruik, lichamelijke aandoeningen, immigrantenstatus, opgroeien in een stedelijke omgeving en sociale uitsluiting.", "Mensen die genetisch gevoelig zijn hebben door het gebruik van cannabis een veel grotere kans om psychotische klachten te krijgen. Er is sprake van een verhoogde psychosegevoeligheid als mensen psychotische symptomen en/of andere ernstige psychische problemen in hun voorgeschiedenis hebben en/of als er mensen met psychosen in de familie voorkomen. Eenmaal ontstane psychotische klachten zullen in deze groep vaak niet volledig verdwijnen.", "Ook mensen zonder bekende psychosegevoeligheid kunnen door het gebruik van veel cannabis psychotische klachten krijgen, maar in deze groep verdwijnen die meestal snel na het staken van cannabisgebruik. Psychotische klachten, vooral als ze aanhouden, hebben een enorm negatieve invloed op het maatschappelijke leven van betrokkenen en hun naasten.", "Leeftijd", "Ook leeftijd is een factor. Hoe jonger iemand begint met het gebruik van cannabis, des te groter de kans op psychotische symptomen. En hoe hoger het THC-gehalte (de werkzame stof, red. ) in cannabis, hoe langer de duur van het gebruik en hoe groter de hoeveelheid cannabisgebruik, des te groter het risico op de ontwikkeling van een psychose.", "Er is veel discussie geweest of tijdens het experiment dat dit jaar begint, een maximaal THC-gehalte gehanteerd moet worden (het THC-gehalte in Nederland is ongeveer 16 procent). Uiteindelijk is besloten om het THC-gehalte niet te begrenzen, omdat dan het risico bestaat dat men gaat \u2018bijkopen\u2019 en/of alsnog naar de illegale markt uitwijkt. En dat terwijl cannabis met een hoge potentie (hoog THC-gehalte) een grotere risicofactor is voor het ontwikkelen van een psychose.", "Om het risico van een psychose onder de aandacht te brengen willen wij graag een voorstel doen voor een tekst dan wel slogan op de verpakking, bijsluiter of ander informatiemateriaal, namelijk: \u2018blow verstandig, voorkom een psychose\u2019. Voor mensen met psychosegevoeligheid is het belangrijk om helemaal geen cannabisproducten te gebruiken. Voor hen luidt de boodschap: \u2018blow niet, en voorkom een psychose\u2019.", "Lees ook:", "Gebruikt je kind wiet? Bombardeer hem of haar op ongenadige wijze met de feiten", "Vertrouwen dat een 14-jarige goed omgaat met wiet? Dat moet veel strikter, schrijft Els Lodewijks. Ze is pedagoge en moeder van een verslaafde man die op zijn zeventiende begon met blowen.", "Deze wiettelers zijn het oneens met loting Nederlands wietexperiment en stappen naar de rechter", "De procedure van de overheid rond het experiment met legale wiet deugt niet, aldus wiettelers. Ze stappen naar de rechter."], "authors": ["Kor Spoelstra En Rikus Knegtering"], "keywords": ["wietexperiment", "tot", "mensen", "van", "laat", "cannabis", "en", "een", "met", "psychoses", "psychotische", "leiden", "op", "te", "het", "meer", "niet"], "pubDate": "2021-01-07T11:00:00Z", "publicationId": "b66cd8e4-4294-3571-bcd7-e490527f1a48"}