{"id": "4ff21d84-bce3-34ae-86ac-b74387f6df42", "title": "Miley Cyrus gaat met \u2018Plastic Hearts\u2019 terug naar de jaren zeventig, maar de duetten had ze beter over kunnen slaan", "url": "https://trouw.nl/cultuur-media/miley-cyrus-gaat-met-plastic-hearts-terug-naar-de-jaren-zeventig-maar-de-duetten-had-ze-beter-over-kunnen-slaan~bff43781/", "summary": "Zangeres Miley Cyrus is nooit vies geweest van een muzikaal experiment.\nEn op haar zevende studioalbum \u2018Plastic Hearts\u2019 kiest de 28-jarige Amerikaanse ervoor zich door rock uit de jaren zeventig en tachtig te laten inspireren.\nWant de duetten die Cyrus met haar muzikale helden Stevie Nicks, Joan Jett en Billy Idol opnam komen bijvoorbeeld niet echt uit de verf.\nAls uitsmijters koos Cyrus voor liveversies van \u2018Heart of Glass\u2019 van Blondie en \u2018Zombie\u2019 van The Cranberries.\nWaar wijlen Dolores O\u2019Riordan op \u2018Zombie\u2019 haar zang op imposante wijze liet vliegen, ontbeert de raspende versie van Cyrus vocaal iedere diepgang.", "paragraphs": ["Zangeres Miley Cyrus is nooit vies geweest van een muzikaal experiment. Eerder ging ze al aan de slag met pop, country en dance. En op haar zevende studioalbum \u2018Plastic Hearts\u2019 kiest de 28-jarige Amerikaanse ervoor zich door rock uit de jaren zeventig en tachtig te laten inspireren. Bij up tempo-rocksongs als \u2018WTF Do I Know\u2019 en \u2018Midnight Sky\u2019 laat Cyrus horen over een stemgeluid met een mooi ruig randje te beschikken, dat perfect past bij het genre.", "Die nummers horen meteen tot het beste wat haar nieuwe album te bieden heeft. Want de duetten die Cyrus met haar muzikale helden Stevie Nicks, Joan Jett en Billy Idol opnam komen bijvoorbeeld niet echt uit de verf. Met name de bijdrage van Billy Idol is zo naar de achtergrond gedrukt, dat je je afvraagt waarom ze hem \u00fcberhaupt heeft uitgenodigd. En de co-productie \u2018Prisoner\u2019 met de Britse zangeres Dua Lipa maakt met zijn gladde popsound een nogal verdwaalde indruk op dit rockalbum.", "Als uitsmijters koos Cyrus voor liveversies van \u2018Heart of Glass\u2019 van Blondie en \u2018Zombie\u2019 van The Cranberries. Een ongelukkige keuze, die vooral Cyrus\u2019 vocale beperkingen aan het daglicht brengt. Waar wijlen Dolores O\u2019Riordan op \u2018Zombie\u2019 haar zang op imposante wijze liet vliegen, ontbeert de raspende versie van Cyrus vocaal iedere diepgang."], "authors": ["Saskia Bosch"], "keywords": ["van", "plastic", "het", "cyrus", "maar", "naar", "met", "op", "zeventig", "zombie", "ze", "een", "kunnen", "en", "haar", "miley", "te", "slaan", "terug"], "pubDate": "2020-12-04T14:38:00+01:00", "publicationId": "b66cd8e4-4294-3571-bcd7-e490527f1a48"}