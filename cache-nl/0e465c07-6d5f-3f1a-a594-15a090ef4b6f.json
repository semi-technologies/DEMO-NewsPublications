{"id": "0e465c07-6d5f-3f1a-a594-15a090ef4b6f", "title": "Sinds covid is het stil bij de bouquinistes langs de Seine", "url": "https://www.parool.nl/wereld/sinds-covid-is-het-stil-bij-de-bouquinistes-langs-de-seine~beae6e09/", "summary": "\u2018We verdienen nauwelijks genoeg om van te leven.\u2019Op een winderige dag in Parijs wikkelde J\u00e9r\u00f4me Callais een tweedehands biografie van Robespierre strak in cellofaan.\nEven streelde hij het in bordeauxrood leer gebonden boek en legde het toen naast een dikke pil over Talleyrand, een andere blikvanger in Callais\u2019 donkergroene boekenstal aan een van de Seinekades.\nEn het geliefde Parijse tijdverdrijf van doelloos flaneren, puur om het plezier, is zwaar aangetast door avondklokken en quarantainemaatregelen.\nVan de 300 boeken die tot nu toe zijn ge\u00fcpload van de website van de bouquinistes, zijn er slechts vijf verkocht.\n\u201cIk had nooit gedacht dat het zover zou komen,\u201d zegt hij met een blik op het lege trottoir voor zijn stal.", "paragraphs": ["Ze geven Parijs zijn unieke charme, de bouquinistes met hun stalletjes langs de Seine. Door covid valt hun handel grotendeels stil. \u2018We verdienen nauwelijks genoeg om van te leven.\u2019", "Op een winderige dag in Parijs wikkelde J\u00e9r\u00f4me Callais een tweedehands biografie van Robespierre strak in cellofaan. Even streelde hij het in bordeauxrood leer gebonden boek en legde het toen naast een dikke pil over Talleyrand, een andere blikvanger in Callais\u2019 donkergroene boekenstal aan een van de Seinekades.", "De lucht was helderblauw en de zon wierp een roze-achtige gloed over de Pont Neuf, niet ver van de plaats waar Callais al meer dan dertig jaar stoffige klassieke boeken verkocht aan ontelbare bezoekers.", "Onder normale omstandigheden zouden Parijzenaars en toeristen uit alle delen van de wereld nu in zijn aanbod rondneuzen, net als bij andere \u2018bouquinistes\u2019 wier metalen stalletjes zich uitstrekken over een lengte van bijna zeven kilometer aan beide Seine-oevers.", "Maar de lockdownmaatregelen tegen het coronavirus houden kijkers en kopers weg, met als gevolg dat het levensonderhoud van zo\u2019n 230 boekverkopers gevaar loopt. Velen zetten zich schrap voor, vrezen ze, het laatste hoofdstuk in hun eeuwenoude ambt dat net zozeer bij Parijs hoort als het Louvre en de Notre Dame.", "\u201cWe doen ons uiterste best om te voorkomen dat dit schip zinkt,\u201d aldus de 60-jarige Callais terwijl hij zijn bezorgde blik laat gaan over rijen gesloten boekenstallen langs de Quai de Conti, ter hoogte van het \u00cele de la Cit\u00e9. \u201cMaar door covid zijn de meeste van onze klanten verdwenen.\u201d Callais is voorzitter van de Association Culturelle des Bouquinistes de Paris.", "Toch bleven ook voordat de nieuwe coronamaatregelen ingingen de toeristen al grotendeels weg, wat voor de bouquinistes een forse inkomstenderving betekende. En het geliefde Parijse tijdverdrijf van doelloos flaneren, puur om het plezier, is zwaar aangetast door avondklokken en quarantainemaatregelen. Veel flaneurs behoorden tot de trouwste klanten van de boekverkopers.", "Volgens Callais zijn de verkopen dit jaar met gemiddeld tachtig procent ingestort, met alle gevolgen van dien voor ieders overlevingskansen. Zwaar getroffen werden vooral de collega\u2019s die dankzij de toeristen meer verdienden aan kitscherige souvenirs als koffiemokken met de Mona Lisa en sleutelhangers met de Eiffeltoren dan aan boeken.", "Permanent dicht", "Er gaan dagen voorbij dat bouquinistes niets verkopen, of zich gelukkig prijzen met een dagopbrengst van iets meer dan 30 euro. Callais schat dat meer dan vier vijfde van de stallen aan beide oevers, van de Notre Dame tot de Pont Royal, min of meer permanent dicht zijn.", "\u201cWe verdienen nauwelijks genoeg om van te leven,\u201d klaagt David Nosek, een voormalig geluidstechnicus die de laatste drie decennia bij het Louvre vooral klassieke literatuur, moderne schilderijen en antieke litho\u2019s verkocht.", "Nosek behoort tot de harde kern die probeert open te blijven ondanks het geslonken aantal flaneurs. Maar op een zaterdag in oktober, voordat de nieuwe lockdown inging, sloot hij zijn stal op het voor hem ongewoon vroege tijdstip van half zeven \u2019s avonds. Hij had toen welgeteld \u00e9\u00e9n boek verkocht, voor tien euro. De vier dagen daarvoor had hij helemaal niets verkocht. In de tijd voor het virus verdiende Nosek tot zo\u2019n 2500 euro per maand, nu nauwelijks 400.", "Hij en veel van zijn collega\u2019s blijven financieel op de been dankzij een nieuwe ronde van regeringssteun van zo\u2019n 1500 euro per maand aan kleine ondernemers, die volgde op een drie maanden durend hulpprogramma dat in de lente was ingegaan.", "Maar de bouquinistes willen vooral blijven werken, en daarmee een traditie in stand houden die dateert uit de zestiende eeuw, toen verkopers op de Pont Neuf hun \u2018boucquain\u2019, kleine tweedehandsboeken, aan de man probeerden te brengen. De boeken lagen in houten karren, of in grote zakken die de verkopers aan hun jassen hadden genaaid.", "De bouquinistes hebben door de eeuwen heen al heel wat zware tijden meegemaakt, zoals nogal wat koninklijke verboden op de verkoop van boeken. Pas aan het begin van de negentiende eeuw stond keizer Napoleon eindelijk de permanente boekenstalletjes toe. Sindsdien werkten ze als een magneet op studenten, intellectuelen en schrijvers als Honor\u00e9 de Balzac. De uitgestrekte openluchtboekhandel telt zo\u2019n 300.000 boeken in stalletjes die zich uitstrekken over twaalf kades.", "Veel bouquinistes zijn oudere en gepensioneerde Fransen die zich hebben ontwikkeld tot excentrieke verzamelaars van mysterieuze literatuur en tijdschriften, meestal afkomstig uit nalatenschappen of uit collecties waarmee mensen komen aanzetten. Onder de verkopers vind je mensen van allerlei slag, zoals oud-hoogleraren filosofie, punkzangers en apothekers.", "Beeld Hollandse Hoogte / The New York Times Syndication", "Iets creatiefs en literairs", "Ze kregen de laatste jaren gezelschap van steeds meer dertigers en veertigers die er niet aan moeten denken om in een kantoor te werken en het leven in de openlucht waarderen, ongeacht het weer. Ze proberen van die minuscule ruimte iets creatiefs en literairs te maken.", "Ook in de jaren voor de pandemie worstelden de bouquinistes met de culturele veranderingen die het boekenvak overal doormaakt, zoals de voortschrijdende technologie die ervoor zorgt dat mensen niet meer zoveel papieren boeken lezen als in het verleden. Doen ze dat wel, dan schaffen ze die vaak aan bij Amazon of andere webwinkels.", "Callais, een praatgrage man die urenlang kan kletsen met volstrekt vreemden, hoopt dat hij zijn bijdrage kan leveren aan het in stand houden van het geschreven woord. Hij ziet zichzelf als een niet-digitaal relikwie uit eenvoudiger tijden, voordat mensen starend naar hun iPhone zijn stal voorbijsnelden.", "Op zijn stal staat een beige vaste telefoon. Niet als ornament, maar om mee te bellen. Eronder heeft hij een stuk papier geplakt met de handgeschreven tekst: \u2018La lecture nuit gravement \u00e0 la stupidit\u00e9\u2019 \u2013 Lezen brengt de domheid ernstige schade toe, vrij naar de waarschuwende tekst op Franse pakjes sigaretten en andere rookwaar.", "Boeken over Ivan de Verschrikkelijke en Voltaire staan prominent in zijn stal. Van geschiedenis alleen kun je niet leven, zegt hij, dus verkoopt hij ook boeken over muziek, musici, de filosofie van feng shui en de Pyrenee\u00ebn.", "Oase van verzet", "\u201cIk werk nog op de oude manier,\u201d zegt hij met een door twee mondmaskers gedempte stem. \u201cMijn klanten zijn mensen die ik hier aan de kades tegenkom. Mijn stal is een oase van verzet tegen machines die bezig zijn alles te vervangen. Het is een levensfilosofie.\u201d", "Callais heeft een mobiele telefoon, maar hij weigert boeken online te verkopen. Sommige collega\u2019s zijn wel \u2018modern gaan doen\u2019, zoals hij zegt, en proberen door onlineverkopen hun inkomsten op peil te houden.", "De 30-jarige Elena Carrera opende vorige maand haar eigen stal, als iemand van de Instagramgeneratie die de weg naar de Seinekades heeft gevonden. Ze verkoopt grappige speldjes, Asterix-stripboeken, vintage exemplaren van de Playboy en biografie\u00ebn van Brigitte Bardot. Ongeveer de helft van de verkopen gaat via foto\u2019s op haar Instagramaccount. Veel van de ongeveer tien jongere bouquinistes verkopen inmiddels de meeste artikelen online. Carrera: \u201cWe horen bij een jongere generatie die hier is beland uit liefde voor boeken en het is aan ons om het vak levend te houden. Ook bouquinistes moeten met hun tijd meegaan als we geen dinosaurussen willen worden.\u201d", "Nosek, de gewezen geluidstechnicus, startte onlangs de website bouquinistesdeparis.com, waar hij en collega\u2019s foto\u2019s van hun boeken plaatsen voor verkoop overal ter wereld. Maar de meeste oudere verkopers \u2013 meer dan twee derde is boven de zestig \u2013 hebben geen benul hoe ze hun boeken op internet onder de aandacht moeten brengen. Laat staan dat ze weten hoe bovenaan de zoekpagina\u2019s te belanden waar advertenties voor boeken op Amazon overheersen.", "Van de 300 boeken die tot nu toe zijn ge\u00fcpload van de website van de bouquinistes, zijn er slechts vijf verkocht. \u201cWe moeten er harder aan werken,\u201d erkent de 67-jarige Nosek. Toch houdt hij hoop dat zijn vak ook deze pandemie zal doorstaan, zoals al die beproevingen in de loop der eeuwen. \u201cIk had nooit gedacht dat het zover zou komen,\u201d zegt hij met een blik op het lege trottoir voor zijn stal. \u201cMaar toch, de bouquinistes zijn hier al sinds de middeleeuwen. Dus heb ik goede hoop dat het coronavirus ons er niet onder zal krijgen.\u201d", "\u00a9 The New York Times", "vertaling Ren\u00e9 ter Steege"], "authors": ["Liz Alderman"], "keywords": ["van", "bij", "seine", "het", "op", "sinds", "die", "bouquinistes", "zijn", "langs", "hij", "stil", "een", "covid", "en", "te", "aan"], "pubDate": "2020-11-23T11:00:43+01:00", "publicationId": "a3002aeb-6d5a-3894-adcb-0212effbc567"}