{"id": "cb644d15-5eeb-30c9-81cd-ad5ab7c72a88", "title": "\u2018Alle financi\u00eble afhankelijkheid \u2013 van je partner, ouders of de overheid \u2013 is schijnveiligheid. Het is Russische roulette\u2019", "url": "https://volkskrant.nl/de-gids/alle-financiele-afhankelijkheid-van-je-partner-ouders-of-de-overheid-is-schijnveiligheid-het-is-russische-roulette~bc297fd4/", "summary": "Ik had geen besef van de waarde van geld, omdat ik geen eigenwaarde had, dat maakte mij bankroet.\nAls je jezelf niet goed genoeg vindt, weet je ook niet wat je waard bent.\u2019Waar kwam die zelfsabotage vandaan?\nDrie jaar geleden begon ik met beleggen en van het rendement kan ik inmiddels bijna leven.\n\u2018Alle financi\u00eble afhankelijkheid \u2013 van je partner, ouders of de overheid \u2013 is schijnveiligheid.\nIk voel het nog steeds als ik het erover heb.", "paragraphs": ["Beeld Matteo Bal", "Tijdens kerst 2014 lag Hanneke van Onna huilend op de keukenvloer van haar flat. Haar meubels waren geleend, ze had geen pensioenplan, haar rekening was leeg en ze was ten einde raad. Als iemand een paar jaar eerder dit dieptepunt aan haar had voorspeld, had ze het nooit geloofd. Zij had altijd goede banen. Als hoofd marketing bij onder meer VARA en Donald Duck haalde ze minstens een ton per jaar binnen. Ze kreeg drie kinderen en bleef voltijd doorwerken.", "Maar het zat ook tegen. Haar eigen uitgeverij ging failliet en ze moest jarenlang een schuld afbetalen. Ze scheidde. Haar afdeling werd boventallig verklaard, waarna ze verder ging als zelfstandige. Een grote freelance-opdracht werd niet uitbetaald. En toen was het geld ineens op. Op die keukenvloer nam ze een resoluut besluit: \u2018Dit mag nooit meer gebeuren. Ik ga verantwoordelijkheid nemen voor mijn portemonnee.\u2019", "November, geldmaand Maakt geld echt gelukkig? Hoe kun je beginnen met beleggen? En wat kun je doen om op je veertigste met pensioen te gaan? In samenwerking met Intermediair lees je de hele maand november over de rol van geld in ons persoonlijk leven. Bekijk alle artikelen over geld op volkskrant.nl/geld of intermediair.nl/geldmaand.\u2019 Dit stuk verscheen eerder op Intermediar.", "Je inkomen was altijd hoog genoeg om financieel onafhankelijk te zijn, waar ging het dan mis?", "\u2018Ik kon goed geld verdienen, maar ik gaf het ook uit als water. Ik heb ooit een bonus gekregen van 50.000 gulden, ik weet niet waar het is gebleven. Ik had geen besef van de waarde van geld, omdat ik geen eigenwaarde had, dat maakte mij bankroet. We kennen allemaal die stemmetjes in je hoofd die je klein houden. Ik voelde me waardeloos en vulde die leegte op met spullen. Bij veel vrouwen wringt het in eigenwaarde. Ik help nu onder andere ondernemers die geen idee hebben wat voor tarieven ze moeten vragen en zelfs voor niets werken. Als je jezelf niet goed genoeg vindt, weet je ook niet wat je waard bent.\u2019", "Waar kwam die zelfsabotage vandaan?", "\u2018Het begint bij wat je thuis en op school over geld hebt geleerd. In mijn opvoeding leerde ik dat geld iets heel spannends was en dat je daar eigenlijk niet over mocht praten. Het was bovendien een mannenzaak. In mijn relaties had ik de overtuiging dat ik slecht was in wiskunde, slecht met geld en ik was de administratie daarom liever kwijt dan rijk. Ik wist niet wat er in- en uitging. Er was een testament, maar de inhoud kende ik niet. Zag ik een blauwe envelop op de deurmat liggen, kreeg ik het benauwd en ging ik zweten. Ik moest eerst die verstoorde verhouding met geld oplossen, en dat deed ik met een coach.\u2019", "Hoe doe je dat, verantwoordelijkheid nemen voor je portemonnee?", "\u2018Wed op meerdere paarden, zodat je wendbaar bent. Ik wilde niet meer afhankelijkheid zijn van inkomen uit arbeid. Drie jaar geleden begon ik met beleggen en van het rendement kan ik inmiddels bijna leven. Ik verhuur flexplekken in mijn kantoor aan mensen die het thuiswerken zat zijn. In maart, vlak voor de lockdown, heb ik een vakantiehuisje op de Veluwe gekocht om te verhuren. Vanaf dat moment was het volgeboekt. Vorige maand heb ik een tweede huisje aangeschaft. Ik spaar, 20 procent zet ik apart. 10 procent gebruik ik als vangnet, de andere 10 procent investeer ik. Dat klinkt misschien logisch, sparen, maar ik deed het nooit. Als geldcoach ben ik op een missie: meer financieel onafhankelijke vrouwen in Nederland.\u2019", "Hanneke van Onna Beeld Floor Prinsen", "Lang niet alle financieel afhankelijke vrouwen zitten in de problemen, omdat hun partner genoeg verdient. Prima toch?", "\u2018Alle financi\u00eble afhankelijkheid \u2013 van je partner, ouders of de overheid \u2013 is schijnveiligheid. Het is Russische roulette. De klap \u2013 een scheiding, economische crisis of pandemie \u2013 zie je niet aankomen en vervolgens kun je geen kant op. De paniek die je dan voelt, is verschrikkelijk. Ik voel het nog steeds als ik het erover heb. Vrouwen moeten waakzaam zijn voor die scheve verhouding in hun relatie. Natuurlijk moet een moeder ook bij haar kind zijn, maar zet jezelf niet buitenspel.\u2019", "Wat doet u nu anders in de opvoeding?", "\u2018Ik praat met mijn kinderen over geld en eigenwaarde, dat is het allerbelangrijkste. Ik vraag ze bijvoorbeeld: Hoeveel zakgeld zou je willen hebben? Waar zou je het aan besteden? Praat over geld alsof het de dagelijkse boodschappen zijn, doe daar niet schimmig over.\u2019"], "authors": ["Angela Wals"], "keywords": ["ouders", "van", "het", "financi\u00eble", "op", "geld", "schijnveiligheid", "russische", "ik", "een", "partner", "overheid", "je", "en", "roulette", "niet", "ze"], "pubDate": "2020-11-09T13:36:00+01:00", "publicationId": "1a359314-37ee-33a8-8de7-301d3eb2ed28"}