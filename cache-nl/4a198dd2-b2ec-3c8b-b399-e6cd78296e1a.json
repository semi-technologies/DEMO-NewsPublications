{"id": "4a198dd2-b2ec-3c8b-b399-e6cd78296e1a", "title": "Kruip-door-sluip-door: onbekende stegen en sloppen staan weer op de kaart", "url": "https://www.parool.nl/ps/kruip-door-sluip-door-onbekende-stegen-en-sloppen-staan-weer-op-de-kaart~bc5997e2/", "summary": "In de tweede helft van de 19de eeuw was Amsterdam het decor van dempingen en doorbraken, van sloop, en van nieuwerwetse bouwsels als hotels, confectieateliers, winkels en kantoren.\nDat van Mattie resulteerde in een even leerzame als speelse interactieve kaart (maps.amsterdam.nl); ondertussen werd er ook gewerkt aan het opnieuw \u2018beborden\u2019 van de stegen.\nVormden die tussen de Warmoesstraat en de Oudezijds Voorburgwal letterlijk en figuurlijk een achterbuurt, de Driespaarpottengang is van een heel \u00adandere orde.\nDaar, aan de Rozengracht, wijst Mattie op een gevelsteen met drie spaarpotten.\nIn het kader van Project 1012, het schoon\u00advegen van de Wallen, werden wel wat stegen ontdaan van hun tralies.", "paragraphs": ["Sloppen en gangen vormen de smalste adertjes in het stedelijk weefsel. De gemeente bracht ze digitaal in kaart en gaf ze straatnaamborden. Kruip-door-sluip-door: op pad door het stegenrijk.", "Als het aan Erik Mattie ligt vormt de gang achter de Oudezijds Voorburgwal 128a een goed voorbeeld van de huidige situatie rondom Amsterdamse gangen \u2013 gangen en sloppen lopen doorgaans dood, stegen niet. Daar, tussen de \u00advele vestigingen van coffeeshopketen The Bulldog, schuilt achter een strak in de lak zittend deurtje een overdekte gang die naar een binnenplaatsje leidt. Mattie (57), architectuurhistoricus van de gemeente: \u201cDeze Appelboomsgang is verdwenen uit het zicht, en door de afgesloten deur aan de openbaarheid onttrokken. Maar hij bestaat nog wel, en geeft toegang tot een binnentuin en een oud pakhuis waarin nu appartementen zitten.\u201d", "Daarmee schetst Mattie, die 350 uur onderzoek deed teneinde de sloppen in kaart te brengen, \u00adzowel de historische functies van de fijnste mazen van de stadsplattegrond als de hedendaagse stegenproblematiek. Want waren de stegen ooit de plekken waar het echte, arbeidzame Amsterdamse leven werd geleefd en geleden, zienderogen verminderde hun aantal. Ze werden ingekapseld, raakten onzichtbaar, en als de bebouwing om de sloppen heen werd afgebroken, verdwenen ze soms zelfs helemaal.", "In de tweede helft van de 19de eeuw was Amsterdam het decor van dempingen en doorbraken, van sloop, en van nieuwerwetse bouwsels als hotels, confectieateliers, winkels en kantoren. Werden panden samengevoegd, dan sneuvelden doorgaans de gangen.", "De toegang naar de Oude Noldersgang. Beeld Nosh Neneh", "Een eeuw later was het zogeheten sloppenrijk verworden tot een ziekmakende, smerige, alternatieve samenleving; het stadsbestuur wilde betere en gezondere arbeidershuisvesting. Nieuwe wijken voorzagen in etagewoningen en er verschenen tuindorpen \u2013 tegelijkertijd werden sloppen, gangen en steegjes weggevaagd.", "Het verdwijnen der stegen was aanvankelijk geen vaststelling van Mattie of de gemeente. Stegenliefhebbers maakten zich via burgerinitiatieven hard om de sloppen en gangen in het stadsbeeld terug te brengen, waarna \u00adgemeenteraadsleden voor het stadse sloppenweb in de bres sprongen. Zo werd vrijwel simultaan aan twee projecten begonnen. Dat van Mattie resulteerde in een even leerzame als speelse interactieve kaart (maps.amsterdam.nl); ondertussen werd er ook gewerkt aan het opnieuw \u2018beborden\u2019 van de stegen.", "Beide projecten werden onafhankelijk van elkaar uitgevoerd, maar toen Mattie werd voorgesteld aan stadsdeel-Centrummedewerker Pelle Lackamp (31) versmolten de \u00adonderzoeken van beide mannen. Nu zijn, tezelfdertijd, ruim honderd kersverse steegnaamborden onthuld en is de website gelanceerd.", "De met een hek afgesloten Wittepaardsteeg. Beeld Nosh Neneh", "Er is zelfs nog een derde stegenproject, dat al eerder tot wasdom kwam: Mieke Krijger van het (virtuele) Jordaanmuseum nam de handschoen op om in de Willemsstraat een aantal van de namen en vormen van de 57 ter plekke verdwenen stegen er als reli\u00ebfs in de stoep aan te brengen. Dat diende volgens Mattie als \u2018vliegwiel\u2019 dat uiteindelijk ook het gemeentelijke stegenproject in gang trok.", "Sloppen, gangen en stegen vormden, zo zegt erfgoedwethouder Touria Meliani (50), \u2018de microkosmos van het bouwblok, waar gewoond en gewerkt werd, waar boomgaarden waren en vee werd gehouden, waar stallen en pakhuizen naast vaak piepkleine huurhuisjes stonden.\u2019 Daarom stond ze positief tegenover de digitale kaart.", "Drugsverslaafden en wildplassers", "Inmiddels popelt Erik Mattie om de historische functies van de stegen te duiden. Vormden die tussen de Warmoesstraat en de Oudezijds Voorburgwal letterlijk en figuurlijk een achterbuurt, de Driespaarpottengang is van een heel \u00adandere orde. Daar, aan de Rozengracht, wijst Mattie op een gevelsteen met drie spaarpotten. \u201cSteegjes en sloppen \u00adwaren niet per se armoedig. Er waren heel veel gradaties in, zeker een dozijn. Hier zie je dat de opdrachtgever voor de bouw van het grachtenpand meteen al heeft bedacht dat er drie huisjes voor de verhuur op de binnenplaats moesten komen, als zijn oudedagsvoorziening.\u201d", "De Zwartlakensteeg. Beeld Nosh Neneh", "Lange tijd ging iedereen dus z\u2019n eigen gang. Neem de eind 17de-eeuwse Varkensgang, aan de Tweede Rozen\u00addwarsstraat, die geheel is geannexeerd door het huis \u00adernaast, en die nu de hal van dat woonhuis vormt. Even verderop, aan de Rozenstraat, wijst Mattie op de Zwarte Ravengang \u2013 je moet het weten om \u2019m te zien: die is nog \u00adouder dan de Varkensgang, maar geheel opgetrokken in de fletse jarenzeventig-achtige nieuwbouwstijl van de \u00adgebouwen eromheen. Beide gangen zijn dus ontoegankelijk, een lot dat ze delen met de Vijf Zinnengang (ook aan de Tweede Rozendwarsstraat), die eveneens inpandig is.", "Er was een tijd, onder burgemeester Job Cohen, dat de gemeente trachtte stegen, sloppen en gangen te heropenen. Iedere Amsterdammer kent nog wel het beeld van een armoedige steeg \u2013 veelal afgesloten door een beklad en bestickerd hekwerk \u2013 waar de passant zich bijna schuldig voelde als hij een blik op die toch openbare weg wilde werpen. Ooit waren de hekken, poorten en deuren barre noodzaak, nadat in de jaren zeventig de overlast van drugsverslaafden, wildplassers en straatslapers voor de steegbewoners onhoudbaar was geworden.", "\u201cDe gemeente ontdekte dat als ze dertig jaar of langer niets aan zo\u2019n straatje had gedaan, de juridische zeggenschap erover verviel aan de gebruikers,\u201d zegt Mattie. Daarop werd getracht de hekken te verwijderen \u2013 soms succesvol, vaak niet. In het kader van Project 1012, het schoon\u00advegen van de Wallen, werden wel wat stegen ontdaan van hun tralies. Mattie loopt nu van de Geldersekade zo, hops, naar de Oudezijds Voorburgwal \u2013 door de Waterpoortsteeg, de Spooksteeg en de nu heropende Vredenburgersteeg. \u201cEen heel nuttige oost-westverbinding.\u201d", "De Arke Noachsgang. Beeld Nosh Neneh", "Het \u2018openen\u2019 van hekken heeft inmiddels geen prioriteit meer \u2013 de stadsreiniging schijnt bovendien niet dol te zijn op het vooruitzicht gangetjes schoon te moeten houden die te smal zijn voor hun veegkarretjes.", "Ruim honderd borden", "Terug in de Jordaan staat projectleider Pelle Lackamp voor de Bierdragersgang aan de Rozenstraat. \u201cWe hebben ruim honderd nieuwe borden opgehangen, waardoor nu veruit het grootste deel van de sloppen en stegen weer zichtbaar een naam heeft gekregen. Kijk, dit bord hebben we extra hoog gehangen, want \u00aderonder staat een elektriciteitskastje, en met een naam als Bierdragersgang zou het bord wel eens iets te aantrekkelijk kunnen zijn voor studenten.\u201d De borden zien er anders uit dan de reguliere straatnaamborden \u2013 diapositief \u00ad\u2013 om aan te geven dat het geen offici\u00eble straatnamen betreft.", "In de Oude Noldersgang, aan de Prinsengracht, is een man op een balkonnetje minder blij met het bord dat in \u2018zijn\u2019 gang is vastgeschroefd. \u201cHet is de verantonpieckisering van de stad.\u201d Deze klacht vormt een uitzondering, weet Lackamp. \u201cDe meeste steegbewoners vonden het mooi dat de steegnaam zichtbaar werd gemaakt.\u201d", "De Oude Noldersgang. Beeld Nosh Neneh", "Stadsdeelbestuurder Micha Mos (36): \u201cHet werd tijd dat we naast de wereldberoemde grachten ook ons licht lieten schijnen op de steegjes. Het is dankzij de vele bordjes nu mogelijk te laten zien hoe en wat de stad is, en was.\u201d", "De bebording mag fraai zijn, feit is dat een stegenwandeling op veel hekken, poorten en deurtjes stuit. Ooit waren het er ruim duizend, de resterende vierhonderd stegen, gangen en sloppen in de stad bevinden zich nu in elk geval wel virtueel op ieders pad."], "authors": ["Dylan Van Eijkeren"], "keywords": ["sloppen", "kruipdoorsluipdoor", "van", "onbekende", "het", "op", "mattie", "staan", "werd", "een", "stegen", "weer", "en", "dat", "te", "kaart", "aan"], "pubDate": "2020-11-26T10:21:55+01:00", "publicationId": "a3002aeb-6d5a-3894-adcb-0212effbc567"}