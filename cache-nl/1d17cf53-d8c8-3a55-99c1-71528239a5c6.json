{"id": "1d17cf53-d8c8-3a55-99c1-71528239a5c6", "title": "Hollandse plaatjes geven Mark Janssens prentenboek met Zwarte Piet-loze liedjes een knusse sfeer", "url": "https://trouw.nl/nieuws/hollandse-plaatjes-geven-mark-janssens-prentenboek-met-zwarte-piet-loze-liedjes-een-knusse-sfeer~b2838d4e/", "summary": "De keren dat het de afgelopen eeuw heeft gesneeuwd op pakjesavond zijn waarschijnlijk op \u00e9\u00e9n hand te tellen, maar de witte vlokken geven Sinterklaasliedjes van Mark Janssen de knusse sfeer die je van zo\u2019n boek verlangt.\nHet prentenboek bundelt twaalf traditionele, oorspronkelijk al Zwarte Piet-loze liedjes.\nJanssen rijgt de liedjes aaneen met een beeldverhaal over zeven kinderen, die uitgedost met mijtertje of pietenmuts, samen met hun hondje door nachtelijk \u00adAmsterdam trekken.\nHet levert Hollandse plaatjes op: eerst jaagt de wind nog over een rij knotwilgen en een molen, daarna zijn er de knap getekende, pittoreske grachtenpanden met sierlijke klokgevels, een blik op de Westertoren en de ingang van Artis.\nWaar de kinderen naartoe onderweg zijn, ontdek je op de laatste plaat: het tijdelijke onderkomen van de Goedheiligman zelf.", "paragraphs": ["De keren dat het de afgelopen eeuw heeft gesneeuwd op pakjesavond zijn waarschijnlijk op \u00e9\u00e9n hand te tellen, maar de witte vlokken geven Sinterklaasliedjes van Mark Janssen de knusse sfeer die je van zo\u2019n boek verlangt. Het prentenboek bundelt twaalf traditionele, oorspronkelijk al Zwarte Piet-loze liedjes. De teksten zijn dus niet aangepast en ouderwetse woorden als roe, gard, bromtol en makkers die hun wild geraas moeten staken, staan er gewoon in. Janssen rijgt de liedjes aaneen met een beeldverhaal over zeven kinderen, die uitgedost met mijtertje of pietenmuts, samen met hun hondje door nachtelijk \u00adAmsterdam trekken. Onderweg maken ze kleine avonturen mee. Het levert Hollandse plaatjes op: eerst jaagt de wind nog over een rij knotwilgen en een molen, daarna zijn er de knap getekende, pittoreske grachtenpanden met sierlijke klokgevels, een blik op de Westertoren en de ingang van Artis. De stad is met veel paars en blauw geschilderd, waardoor alle ramen warm oplichten. Grappig detail: de boekwinkeletalage, waarin bekende kinderboeken staan. Waar de kinderen naartoe onderweg zijn, ontdek je op de laatste plaat: het tijdelijke onderkomen van de Goedheiligman zelf.", "Mark Janssen", "Sinterklaasliedjes", "3+, Lemniscaat;", "26 blz. \u20ac 14,95"], "authors": ["Bas Maliepaard"], "keywords": ["van", "prentenboek", "mark", "knusse", "het", "op", "met", "zwarte", "liedjes", "janssens", "zijn", "die", "staan", "plaatjes", "een", "pietloze", "en", "sfeer", "onderweg"], "pubDate": "2020-11-15T11:00:00+01:00", "publicationId": "b66cd8e4-4294-3571-bcd7-e490527f1a48"}