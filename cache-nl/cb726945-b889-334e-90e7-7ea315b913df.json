{"id": "cb726945-b889-334e-90e7-7ea315b913df", "title": "Bezorgde vaders lanceren site met veilige fietsroutes na straatroven in Noord", "url": "https://www.parool.nl/amsterdam/bezorgde-vaders-lanceren-site-met-veilige-fietsroutes-na-straatroven-in-noord~b8531374/", "summary": "Beeld Getty\u201cDie straatroven hebben enorm veel impact,\u201d vertelt een van de initiatiefnemers van de site.\nIk wil niet dat mijn naam bij hen bekend is.\u201dDe bezorgde vader hoorde via zijn jongste zoon (14) over een straatroof in de buurt.\n\u201cSinds de lancering dinsdag is de kaart al zo\u2019n 1300 keer bezocht en zijn er vier meldingen toegevoegd.\nIk weet het oprecht niet en daar gaat het ons ook niet om.\u201d Het gaat hen om de veiligheid van hun kinderen.\nMaar we hebben absoluut geen kritiek op de politie, want we weten dat het moeilijke tijden zijn.", "paragraphs": ["Beeld Getty", "\u201cDie straatroven hebben enorm veel impact,\u201d vertelt een van de initiatiefnemers van de site. De 56-jarige vader van drie kinderen (14, 16 en 18) wil anoniem blijven uit veiligheidsoverwegingen. \u201cDe jongens die deze straatroven plegen hebben wapens in hun bezit. Ik wil niet dat mijn naam bij hen bekend is.\u201d", "De bezorgde vader hoorde via zijn jongste zoon (14) over een straatroof in de buurt. \u201cEen vriendje van hem kreeg een pistool op zijn borst en nek gericht terwijl hij spullen moest afstaan. Daarop ben ik met een aantal andere vaders uit de buurt bij elkaar gekomen en toen bleek iedereen wel zo\u2019n verhaal te kennen.\u201d", "Lancering site", "Om letterlijk in kaart te brengen hoe groot het probleem is, schakelden de vaders een websitebouwer in. VeiligeRoutes.nl markeert de plekken waar volgens een melder een straatroof heeft plaatsgevonden. Ook kan de melder aangeven wat daarbij precies gebeurde. \u201cEn klaarblijkelijk is er behoefte aan zo\u2019n site,\u201d meldt de initiatiefnemer. \u201cSinds de lancering dinsdag is de kaart al zo\u2019n 1300 keer bezocht en zijn er vier meldingen toegevoegd. Komt er een nieuwe melding binnen, dan wordt deze via bekenden van het slachtoffer en/of de wijkagent of veiligheidsadviseur gecontroleerd.\u201d", "Zo zijn woensdagavond in totaal veertien locaties aangeduid, maar dat aantal zegt de Amsterdammer weinig. \u201cElke straatroof is er \u00e9\u00e9n te veel, maar veertien straatroven in Noord in een half jaar tijd, is dat verontrustend? Ik weet het oprecht niet en daar gaat het ons ook niet om.\u201d Het gaat hen om de veiligheid van hun kinderen. \u201cAls je bezorgd bent om je kind dat in het donker naar de hockeytraining fietst, kun je kijken welke routes hij of zij in ieder geval n\u00ed\u00e9t moet nemen.\u201d", "VeiligeRoutes.nl Beeld -", "Coronatijd", "De initiatiefnemer is niet bang dat criminelen meelezen en op andere plekken toeslaan. \u201cZe staan niet voor niets op die gemelde plekken. Daar is het vaak donker en kunnen ze zich goed verborgen houden. Als je iemand met een gun bedreigt voor een felverlicht winkelcentrum ben je al helemaal goed de weg kwijt.\u201d", "De vader hoopt dat de straatroven na coronatijd zullen afnemen. Hij ziet onder andere de beperkte politiecapaciteit door personeel in quarantaine als aanleiding voor de straatroven. \u201cOok zijn er door de anderhalvemeterregel beperktere mogelijkheden om preventief te fouilleren. Maar we hebben absoluut geen kritiek op de politie, want we weten dat het moeilijke tijden zijn. We hopen met deze site gewoon een beetje bij te dragen aan de veiligheid van onze kinderen.\u201d"], "authors": ["Het Parool"], "keywords": ["van", "bezorgde", "het", "lanceren", "vaders", "met", "zijn", "fietsroutes", "straatroven", "een", "noord", "en", "dat", "veilige", "te", "niet", "site", "je"], "pubDate": "2020-12-09T19:26:00+01:00", "publicationId": "a3002aeb-6d5a-3894-adcb-0212effbc567"}