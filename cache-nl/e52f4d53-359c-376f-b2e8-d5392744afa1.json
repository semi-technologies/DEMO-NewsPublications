{"id": "e52f4d53-359c-376f-b2e8-d5392744afa1", "title": "Voorover tegen de wind in fietsen en niet opgeven", "url": "https://trouw.nl/opinie/voorover-tegen-de-wind-in-fietsen-en-niet-opgeven~b354ad6d/", "summary": "Een bal waarin mystiek en esthetiek met een zekere opgewektheid een verbinding aangaan met het onzichtbare, het ongrijpbare, het hogere.\nLezeres Andrea Vinea stuurde ons zijn gedicht toe en schreef over hem: \u2018Zijn creativiteit en boodschap zijn goud waard.\nOp zijn Drenths: kop d\u2019r veur en bek op \u2018t stuur!\u2019Dus voorover tegen de wind in fietsen en niet opgeven, als ik het goed begrijp.\nWij hebben de kop d\u2019r veur gelegd en zijn aan het werk gebleven.\nIk wens u fijne feestdagen toe en een gezond 2021.", "paragraphs": ["Voor een bijzonder kerstverhaal moet je bij onze Stijn Fens wezen, zeg maar onze specialist hogere katholieke zaken. Katholieken hebben wellicht meer dan protestanten het gevoel voor de bal. Een bal waarin mystiek en esthetiek met een zekere opgewektheid een verbinding aangaan met het onzichtbare, het ongrijpbare, het hogere. Dat is in deze donkere kerstdagen, waarover heen ook nog eens de zware slagschaduw hangt van de coronacrisis, een groot voordeel, zeker als je fan bent Ajax en AS Roma, zoals Stijn Fens.", "Vorig jaar trok hij in het voetspoor van Jozef en Maria vanuit Nazareth via de Palestijnse gebieden naar Bethlehem. Dit jaar vloog hij samen met fotograaf Patrick Post naar Bergamo, de stad in Noord-Itali\u00eb waar de mist tijdens hun bezoek als een rouwkleed boven de stad hing, zoals blijkt uit de indrukwekkende fotoreportage van Post.", "Covid-19 zaaide dood en verderf in deze stad en de dorpen daar omheen. In kerken stapelden de kisten van overledenen zich op. De vele doden van Bergamo bezorgden Itali\u00eb een diep trauma. Een wond die nog lang niet geheeld is, maar wel de stad verenigde. Bijna elke familie werd getroffen door het coronavirus.", "Aardige en lieve brieven", "Lees het verhaal van Stijn in de Verdieping van vandaag. Een kerstverhaal met toch ook weer hoop en troost, net zoals het gedicht van rapper Typhoon op de voorpagina. De moed erin houden, dat was afgelopen dagen ook de teneur van aardige en lieve brieven van lezers.", "\u2018De krant kwam elke morgen, maar voor de rest veel zorgen. In 2021 gaan we opnieuw van start. Recht uit ons hart. Oprechtheid en een lief gebaar doen we voor elkaar.\u2019", "Een gedicht dat krantenbezorger \u2018Thomas\u2019 overhandigde aan Trouw-abonnees in zijn wijk in Alphen aan den Rijn. Lezeres Andrea Vinea stuurde ons zijn gedicht toe en schreef over hem: \u2018Zijn creativiteit en boodschap zijn goud waard. Voor de aankomende tijd geeft dit inspiratie, hoop en moed.\u2019", "Kop d\u2019r veur en bek op \u2018t stuur!", "Uit Lelystad kreeg ik een mooie mail van Henk Haan, van origine afkomstig uit Drenthe. \u2018Wij zetten de tering naar de nering, maken van niets iets, zorgen voor rust, reinheid en regelmaat in deze harde lockdown. Hebben onze ups en downs. Ons credo is \u2018het is nog nooit zo donker geweest of het wordt wel weer licht\u2019. Op zijn Drenths: kop d\u2019r veur en bek op \u2018t stuur!\u2019", "Dus voorover tegen de wind in fietsen en niet opgeven, als ik het goed begrijp. Dat is op zich een bijzondere duiding van de mentaliteit die we nodig hebben tijdens deze coronaperiode. Wie de rouwadvertenties heeft gevolgd dit jaar, moet vaststellen dat bij onze lezers veel mensen zijn overleden aan corona", "Desondanks zie ik esprit de corps bij onze lezers. \u2018Een van de hoogtepunten van 2020: het Trouw columnistenfestival. Mijn moeder en ik waren erbij, weliswaar elk vanuit ons eigen huis. We zagen \u2018haar\u2019 Nelleke Noordervliet en \u2018onze\u2019 Ephimenco. Het was zoals de krant is: scherp, leerzaam, onderzoekend, serieus \u00e9n humoristisch. Onze krant, we zijn er blij mee\u2019, schrijft Neeltje Waagmeester uit Zaandam.", "Met zo\u2019n compliment ga je graag naar huis, naar lief en kerstboom. Als redactie zijn we, op \u00e9\u00e9n na, de dans ontsprongen. Wij hebben de kop d\u2019r veur gelegd en zijn aan het werk gebleven.", "Ik wens u fijne feestdagen toe en een gezond 2021.", "Trouw-hoofdredacteur Cees van der Laan schrijft wekelijks over de discussies op de redactie en de keuzes van de krant."], "authors": ["Cees Van Der Laan"], "keywords": ["zijn", "van", "opgeven", "voor", "en", "naar", "een", "tegen", "fietsen", "onze", "op", "wind", "het", "niet", "dat", "voorover"], "pubDate": "2020-12-25T09:47:00Z", "publicationId": "b66cd8e4-4294-3571-bcd7-e490527f1a48"}