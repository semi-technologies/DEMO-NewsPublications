{"id": "a2c07b20-74d4-3aec-a002-d1ecc85d1ba4", "title": "Commissie: slachtoffers Toeslagenaffaire \u2018ongekend onrecht\u2019 aangedaan", "url": "https://www.nrc.nl/nieuws/2020/12/17/commissie-oordeelt-zeer-kritisch-over-betrokken-instanties-toeslagenaffaire-a4024242", "summary": "De slachtoffers van de Toeslagenaffaire is \u201eeen ongekend onrecht\u201d aangedaan, waarbij de ambtelijke en politieke top de omvang en ernst van de situatie veel te laat hebben ingezien.\nDat oordeelt een parlementaire commissie donderdag onder leiding van CDA-Kamerlid Chris van Dam in een reconstructie van de Toeslagenaffaire.\nDe commissie is daarnaast kritisch op het ministerie van Sociale Zaken, waarvan de verantwoordelijkheid voor het beleid \u201ever onder de maat\u201d is geweest.\nDie aanpak beschrijft de commissie als \u201ealles-of-niets benadering\u201d en het hanteren van een \u201eopzet-grove schuld\u201d-werkwijze.\n\u201eHet kabinet heeft een grote verantwoordelijkheid om te zorgen dat dit nooit meer gebeurt\u201d, aldus Van Huffelen.", "paragraphs": ["De slachtoffers van de Toeslagenaffaire is \u201eeen ongekend onrecht\u201d aangedaan, waarbij de ambtelijke en politieke top de omvang en ernst van de situatie veel te laat hebben ingezien. De informatievoorziening vanuit de Belastingdienst was \u201ebuitengewoon beperkt\u201d en de wijze waarop de ouders zijn aangepakt staat \u201ein geen verhouding\u201d tot wat ze werd verweten. Dat oordeelt een parlementaire commissie donderdag onder leiding van CDA-Kamerlid Chris van Dam in een reconstructie van de Toeslagenaffaire.", "De commissie is buitengewoon kritisch: bij de uitvoering van de kinderopvangtoeslagregelingen zijn \u201ede grondbeginselen van de rechtsstaat geschonden\u201d door de Belastingdienst, kabinet en Tweede Kamer. De politieke wens om het toeslagensysteem effici\u00ebnt en fraudebestendig in te richten, heeft geleid tot \u201espijkerharde\u201d wetgeving waar individuele gevallen het slachtoffer van zijn geworden, aldus de commissie. Het kabinet en parlement mogen zich dat aanrekenen.", "Ook de Raad van State krijgt een tik op de vingers, omdat die de rechtsbescherming van individuele burgers heeft \u201everonachtzaamd\u201d. De commissie is daarnaast kritisch op het ministerie van Sociale Zaken, waarvan de verantwoordelijkheid voor het beleid \u201ever onder de maat\u201d is geweest.", "Premier Mark Rutte noemt het eindverslag van de commissie \u201eheftig\u201d, maar ook \u201egedegen en terecht\u201d. \u201eJe ziet dat inderdaad de rechtsstaat niet burgers heeft beschermd, maar juist grote schade heeft toegebracht\u201d, zegt hij na afloop van de zitting.", "De Toeslagenaffaire draait om ouders die vanaf 2012 door de Belastingdienst onterecht zijn aangemerkt als fraudeur, vaak na administratieve vergissingen zoals een onjuiste toeslagaanvraag of te lage eigen bijdrage. Daardoor raakten tienduizenden ouders hun toeslag kwijt of werden al uitbetaalde bedragen teruggevorderd. Slachtoffers belandden daardoor in sommige gevallen in de schulden.", "Massaproces", "Dat heeft kunnen gebeuren, zo schrijft de commissie, omdat het ministerie van Financi\u00ebn de kinderopvangtoeslag als een massaproces uitvoerde, zonder rekening te houden met individuele verschillen. Die aanpak beschrijft de commissie als \u201ealles-of-niets benadering\u201d en het hanteren van een \u201eopzet-grove schuld\u201d-werkwijze. Daardoor is \u201egrote inbreuk\u201d gemaakt op het rechtstatelijk principe om individuen te beschermen.", "\u201eOnder druk van oververhitte politieke behoefte aan fraudebestrijding werden ouders ten onrechte gebrandmerkt als opzettelijke fraudeurs\u201d, schrijft de commissie. De ouders stonden \u201ejarenlang machteloos tegenover machtige instituten van de rechtsstaat\u201d en kregen daarin \u201eniet de bescherming die ze verdienden\u201d.", "Er wordt ook geconcludeerd dat de informatievoorziening aan de Tweede Kamer onvoldoende was. Kamerleden zijn bij herhaling \u201egeconfronteerd met ontijdige, onvolledige en onjuiste informatie\u201d rond de kinderopvangtoeslag. Zo haperde de informatievoorziening in reacties op Kamervragen en in debatten. Ook de ondervragingscommissie zelf werd te traag en onvolledig ge\u00efnformeerd.", "De commissie doet geen formele aanbevelingen in het rapport, maar concludeert wel dat \u201edoor deze optelsom aan onvermogen om recht te doen aan het individu, ouders jarenlang geen kans hebben gehad\u201d. De betrokken commissieleden doen daarom een \u201edringend beroep op alle betrokken staatsmachten om bij zichzelf te rade te gaan, zodat dit in de toekomst kan worden voorkomen en hoe het ontstane onrecht alsnog kan worden rechtgezet.\u201d", "Het kabinet gaat zich volgende week in het Catshuis buigen over de uitkomsten, zei staatssecretaris Alexandra van Huffelen (Toeslagen, D66) in een eerste reactie op het rapport. \u201eHet kabinet heeft een grote verantwoordelijkheid om te zorgen dat dit nooit meer gebeurt\u201d, aldus Van Huffelen. Een uitgebreide reactie volgt in januari; dan wordt ook duidelijk of het kabinet politieke gevolgen verbindt aan het rapport. De Tweede Kamer debatteert begin volgend jaar over de Toeslagenaffaire.", "Lees ook: Advocaat Eva Gonz\u00e1lez P\u00e9rez: als ik de Belastingdienst naar misstanden vroeg, kreeg ik geen antwoord"], "authors": ["Thomas Borst", "December Om", "Leestijd Minuten"], "keywords": ["van", "ongekend", "toeslagenaffaire", "om", "een", "en", "ouders", "te", "slachtoffers", "heeft", "commissie", "aangedaan", "op", "onrecht", "het"], "pubDate": "2020-12-17T00:00:00Z", "publicationId": "523804ef-c522-3326-9bed-36886aac98cb"}