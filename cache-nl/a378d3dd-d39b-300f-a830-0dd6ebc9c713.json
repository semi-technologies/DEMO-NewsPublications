{"id": "a378d3dd-d39b-300f-a830-0dd6ebc9c713", "title": "Vergeten werk van Schiller duikt op in caf\u00e9 Schiller", "url": "https://www.parool.nl/amsterdam/vergeten-werk-van-schiller-duikt-op-in-cafe-schiller~b4802acd/", "summary": "Het in de kelder van caf\u00e9 Schiller gevonden, niet-gedateerde stilleven van Frits Schiller.\nOpruimen, veel anders had het personeel van caf\u00e9-restaurant Schiller aan het Rembrandtplein niet te doen tijdens de tweede lockdown.\n\u201cNiemand van de huidige staf kan zich herinneren dat dit werk ooit in de zaak heeft gehangen.\u201dHet werk, een stilleven met keukengerei, is niet gedateerd, maar wel gesigneerd door Frits Schiller.\nDeze zoon van oprichter Georg Schiller was naast hotelier (caf\u00e9 en hotel zijn inmiddels gescheiden) een actief en verdienstelijk kunstschilder.\nHet is een vrij groot en charmant werk waarvoor we een plekje gaan vinden.\u201dDe kans dat het vergeten schilderij al eens in het caf\u00e9 heeft gehangen is groot.", "paragraphs": ["Het in de kelder van caf\u00e9 Schiller gevonden, niet-gedateerde stilleven van Frits Schiller.", "Opruimen, veel anders had het personeel van caf\u00e9-restaurant Schiller aan het Rembrandtplein niet te doen tijdens de tweede lockdown. Onder meer de uitgebreide \u2018catacomben\u2019 onder de zaak, die doorlopen tot onder het naastgelegen hotel en vol staan met oude spullen, werden de afgelopen dagen door medewerker Jordi Ariza Gallego onder handen genomen. Daar deed hij vorige week een bijzondere vondst.", "\u201cIk zag het staan achter een oude barkruk. In het glas zat een grote barst. Waarschijnlijk is het ooit stukgegaan en sindsdien niet meer gerepareerd,\u201d zegt hij. \u201cNiemand van de huidige staf kan zich herinneren dat dit werk ooit in de zaak heeft gehangen.\u201d", "Het werk, een stilleven met keukengerei, is niet gedateerd, maar wel gesigneerd door Frits Schiller. Deze zoon van oprichter Georg Schiller was naast hotelier (caf\u00e9 en hotel zijn inmiddels gescheiden) een actief en verdienstelijk kunstschilder.", "Charmant werk", "Schiller maakte vooral portretten van de beroemdheden die het hotel in de voor- en naoorlogse jaren frequenteerden. Dat maakt het gevonden doek bijzonder. \u201cWe hebben vooral portretten hangen,\u201d zegt Gallego, \u201cstillevens maakte hij bijna niet. Het is een vrij groot en charmant werk waarvoor we een plekje gaan vinden.\u201d", "De kans dat het vergeten schilderij al eens in het caf\u00e9 heeft gehangen is groot. Frits Schiller was namelijk bijzonder trots op zijn werk. Tot zijn dood in 1971 waren de muren van het caf\u00e9 bijna niet meer zichtbaar door het grote aantal schilderijen dat hij had gemaakt en in de ruimte had opgehangen."], "authors": ["Ruben Koops"], "keywords": ["van", "caf\u00e9", "en", "schiller", "vergeten", "een", "duikt", "onder", "op", "hij", "het", "werk", "niet", "dat"], "pubDate": "2021-01-07T08:29:52Z", "publicationId": "a3002aeb-6d5a-3894-adcb-0212effbc567"}