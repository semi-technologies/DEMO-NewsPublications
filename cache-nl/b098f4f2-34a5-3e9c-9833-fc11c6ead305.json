{"id": "b098f4f2-34a5-3e9c-9833-fc11c6ead305", "title": "Ik had niet verwacht dat ik me via Skype zo verbonden zou voelen met mijn rouwende familie", "url": "https://trouw.nl/achterpagina/ik-had-niet-verwacht-dat-ik-me-via-skype-zo-verbonden-zou-voelen-met-mijn-rouwende-familie~b3978d4a/", "summary": "In Rome bereikt me de droeve tijding dat mijn dierbare oom is overleden, de broer van mijn vader.\nMijn oom wordt begraven in Amersfoort, op het kerkhof waar ook mijn vader ligt, zijn andere broer en mijn grootouders.\nIk zie mijn tante, de drie dochters.\nHet is even schuiven voordat ik ze alle vier zie en ik in de kring ben opgenomen.\nIk had niet verwacht dat ik me op afstand zo verbonden zou voelen.", "paragraphs": ["In Rome bereikt me de droeve tijding dat mijn dierbare oom is overleden, de broer van mijn vader. Ik was erg op hem gesteld en zag mijn vader in hem terug. Gelukkig heb ik kort voor de pandemie mijn oom en tante een uitvoerig bezoek gebracht.", "Ik wil bij de begrafenis zijn, bij de familie, is mijn eerste reactie.", "Mijn oom wordt begraven in Amersfoort, op het kerkhof waar ook mijn vader ligt, zijn andere broer en mijn grootouders. Voorafgaand is de rouwdienst, voor dertig mensen. Er is nog plek, maar wegens besmettingsgevaar wordt me aangeraden om erbij te zijn via de livestream. Wanneer ik hoor dat twee van de vijf dochters van mijn overleden oom vanuit China en Australi\u00eb de dienst ook op deze manier zullen bijwonen, ben ik ermee verzoend.", "De schoonzoon van mijn oom, predikant evenals hijzelf, die de dienst zal leiden, stuurt link en liturgie.", "Wanneer ik op de bewuste dag al vroeg controleer of de verbinding werkt, zie ik beelden van het kerkhof, licht dat door hoge bomen op een bankje valt waar ik vaak met mijn moeder zat.", "Was ik toch maar gegaan.", "En dan skypet mijn moeder, zoals beloofd. Ze is in zwart fluweel.", "\u201cIk moest me verkleden van de meiden.\u201d Mijn zussen vonden haar te hups gekleed, vertellen ze. Ook mijn broer komt de kamer binnen.", "\u201cZakdoeken mee, geen telefoon.\u201d", "\u201cJawel\u201d, protesteer ik. \u201cJullie moeten foto\u2019s maken. Ik kan alleen de dienst volgen.\u201d", "Zodra ze vertrokken zijn log ik in.", "\u201cWe gaan zo beginnen\u201d, lees ik.", "Na enige tijd zie ik de kist met een klein kruis van bloemen erop.", "\u2018Erbarme dich\u2019 klinkt.", "Tranen springen in mijn ogen.", "Ik zie mijn tante, de drie dochters. Mijn moeder naast mijn broer, iets verderop mijn zussen, andere allernaaste familie.", "De dominee heet iedereen welkom, ook de twee dochters in China en Australi\u00eb en mij in Rome.", "In de zaal mag niet worden gezongen, thuis wel.", "Jammer, alleen de melodie, maar dan klinkt het uit volle borst: \u2018Beveel gerust uw wegen\u2019.", "Een appje van mijn Siciliaanse schoonzusje: \u201cZe zingen zonder mondkapje!\u201d", "Het zijn opnames, stel ik haar gerust.", "De dienst is rijk, troostrijk.", "\u2018I know that my redeemer liveth\u2019, uit de Messiah wordt gezongen wanneer ik de familie achter de kist de zaal zie verlaten.", "Dan breekt de verbinding af.", "Als ik anderhalf uur later Skype weer hoor, ren ik naar mijn scherm. Mijn moeders laptop staat op tafel naast koffie en gevulde speculaas. Het is even schuiven voordat ik ze alle vier zie en ik in de kring ben opgenomen.", "We praten na, over de dienst, over hun ontmoetingen, halen herinneringen op aan mijn oom.", "Ik had niet verwacht dat ik me op afstand zo verbonden zou voelen.", "Rosita Steenbeek is schrijfster en woont deels in Rome"], "authors": ["Rosita Steenbeek"], "keywords": ["zo", "van", "oom", "skype", "zie", "op", "verwacht", "zou", "ik", "rouwende", "zijn", "niet", "mijn", "en", "ze", "voelen", "verbonden", "dienst"], "pubDate": "2020-12-06T09:43:00+01:00", "publicationId": "b66cd8e4-4294-3571-bcd7-e490527f1a48"}