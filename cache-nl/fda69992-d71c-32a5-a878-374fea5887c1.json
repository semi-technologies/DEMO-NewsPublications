{"id": "fda69992-d71c-32a5-a878-374fea5887c1", "title": "Belgi\u00eb haalt ontvoerd kind terug uit kamp in Syri\u00eb", "url": "https://www.parool.nl/wereld/belgie-haalt-ontvoerd-kind-terug-uit-kamp-in-syrie~bc1016ec/", "summary": "Een moeder met haar kind in het kamp Al Hol.\nVolgens het ministerie van Buitenlandse Zaken zijn daarop contacten gelegd met de Koerdische autoriteiten in het noordoosten van Syri\u00eb.\nHet is opmerkelijk dat er nu een kind uit een van de kampen wordt teruggehaald naar Europa, gescheiden van zijn moeder.\nWel haalde Duitsland vorig weekend drie vrouwen en hun twaalf kinderen terug uit Syri\u00eb, ook zij zaten in een detentiekamp.\nIn totaal zijn er de afgelopen jaren meer dan 300 volwassen Nederlanders naar het strijdgebied in Syri\u00eb en Irak gereisd.", "paragraphs": ["Een moeder met haar kind in het kamp Al Hol. Beeld AFP", "Het kind is op verzoek van de moeder weggehaald uit een gevangenenkamp in Roj, aan de Syrisch-Turkse grens. Moeder en kind zaten daar samen vast, maar de moeder was bang dat haar zoon op termijn op zou worden genomen in een Koerdische strijdgroep, die de baas zijn in het gebied.", "Tijdens een bezoek van de organisatie Child Focus aan het kamp had de moeder aangegeven dat ze wilde dat haar zoon kon terugkeren naar zijn vader, die in Belgi\u00eb gebleven was. Volgens het ministerie van Buitenlandse Zaken zijn daarop contacten gelegd met de Koerdische autoriteiten in het noordoosten van Syri\u00eb.", "Europese jihadisten", "Het Koerdische Hawar persagentschap publiceerde beelden waarin de Koerdische autoriteiten worden bedankt voor de hulp bij \u2018de repatri\u00ebring van een kind dat door de ene ouder, tegen de wil van de andere, werd ontvoerd\u2019.", "Het is opmerkelijk dat er nu een kind uit een van de kampen wordt teruggehaald naar Europa, gescheiden van zijn moeder. Westerse landen haalden tot nu toe vooral weeskinderen terug, Europa wil de vrouwen doorgaans niet helpen bij terugkeer. Wel haalde Duitsland vorig weekend drie vrouwen en hun twaalf kinderen terug uit Syri\u00eb, ook zij zaten in een detentiekamp. Volgens de Duitse overheid werd de groep teruggehaald \u2018om humanitaire redenen\u2019.", "Nederland", "Nederland werkte tot nu toe pas \u00e9\u00e9n keer mee aan repatri\u00ebring: het ging daarbij om twee weeskinderen, hun ouders kwamen om bij de gevechten in Syri\u00eb. Er zitten nog zo\u2019n 25 Nederlandse vrouwen en 70 kinderen vast in Koerdische detentiekampen. De afgelopen maanden zouden alle Nederlandse vrouwen naar \u00e9\u00e9n kamp, Al Roj, zijn gebracht.", "Voorheen werd ook een grote groep Nederlanders vastgehouden in het kamp Al Hol. Uit dat kamp ontsnapten de afgelopen maanden zo\u2019n 15 Nederlandse vrouwen en hun kinderen. Enkelen van hen wisten Turkije te bereiken, meldden zich daarbij een Nederlands consulaat en zijn of zullen worden overgevlogen naar Nederland. Op Schiphol worden ze dan aangehouden, vastgezet en berecht.", "Een andere groep ontsnapte vrouwen is niet van plan terug te komen, maar woont in de regio Idlib. Dat is de laatste regio in Syri\u00eb die nog onder controle staat van jihadistische groeperingen.", "In totaal zijn er de afgelopen jaren meer dan 300 volwassen Nederlanders naar het strijdgebied in Syri\u00eb en Irak gereisd. Honderd van hen zijn daar omgekomen, 65 zijn teruggekeerd naar Nederland, 20 verblijven in Turkije en 115 zijn nog in Syri\u00eb. De jihadisten van die laatste groep zitten vast in detentiekampen (vrouwen), gevangenissen (mannen) of verblijven elders in het land."], "authors": ["Het Parool"], "keywords": ["zijn", "ontvoerd", "kamp", "van", "kind", "naar", "en", "uit", "een", "dat", "syri\u00eb", "vrouwen", "het", "terug", "belgi\u00eb", "moeder", "haalt"], "pubDate": "2020-12-25T19:13:56Z", "publicationId": "a3002aeb-6d5a-3894-adcb-0212effbc567"}