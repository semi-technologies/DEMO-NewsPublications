{"id": "72e16f48-4c27-3b0f-83ae-2011c60f6b95", "title": "De Volkskeuken: Oud-Hollandse minicakes met rozen- of oranjebloesemwater", "url": "https://volkskrant.nl/eten-en-drinken/de-volkskeuken-oud-hollandse-minicakes-met-rozen-of-oranjebloesemwater~b1a249cf/", "summary": "Met twee tot de rand gevulde XL-boodschappentassen rook de auto nog voor we thuis waren zwaar zoet en bloemig, zodat ik meteen moest denken aan gelei met rozen- of oranjebloesemwater.\nNaast de potjes met kweeperenjam had ik een geleivariant met oranjebloesem, citroen en vin santo, en een met rozenwater en vanille (die niet anders kon heten dan Vanille en rose).\nTot die tijd kunnen de flesjes rozen- en oranjebloesemwater niet wachten en dat hoeft ook niet.\nMet eigenmachtig toegevoegde citroenrasp zijn de cakejes lekker fris en met een schepje jam of gelei erop zijn ze helemaal af.\nVoor een vegan versie gebruikte ik margarine, sojaroom en No Egg eivervanger van Orgran (9 gram aangelengd met 45-60 ml water).", "paragraphs": ["Minicakes met rozen- of oranjebloesemwater. Beeld Pay-Uun Hiu", "De kweeperenboom die vriend J. in een vorig leven had geplant, hing bomvol vruchten. \u2018Neem ze alsjeblieft mee, ik weet echt niet meer wat ik ermee moet\u2019, zei de huidige eigenaar wanhopig. Vrienden en familie hadden al vriendelijk bedankt. Met twee tot de rand gevulde XL-boodschappentassen rook de auto nog voor we thuis waren zwaar zoet en bloemig, zodat ik meteen moest denken aan gelei met rozen- of oranjebloesemwater.", "Na een weekend schillen, snijden, koken, zeven, potjes uitkoken en recepten uitpluizen, stond ik tevreden naar de voorraad in mijn kast te kijken. Naast de potjes met kweeperenjam had ik een geleivariant met oranjebloesem, citroen en vin santo, en een met rozenwater en vanille (die niet anders kon heten dan Vanille en rose).", "Maar nu zijn de kweeperen op, volgend jaar weer nieuwe. Tot die tijd kunnen de flesjes rozen- en oranjebloesemwater niet wachten en dat hoeft ook niet. Zulke bloemige smaken worden vaak geassocieerd met de keukens uit het Midden-Oosten, maar waren hier in de zoetigheden in de 18de en 19de eeuw ook gangbaar. In Het Nederlandse koekjesboek, dat onlangs is uitgebracht door de in historische kookboeken gespecialiseerde uitgeverij Het Zwarte Schaap, heeft Natascha van der Stelt zo\u2019n veertig oud-Nederlandse koekrecepten voor de hedendaagse keuken bruikbaar gemaakt. En daar vloeit behoorlijk wat rozen- en oranjebloesemwater doorheen.", "Ik bleef hangen bij de romakeyns, een soort cakejes uit De volmaakte Hollandsche keuken-meid uit 1761. Het zal historisch correct zijn om gist te gebruiken, zoals in het recept staat, maar ik vond dat geen succes en verving het door bakpoeder. Hoewel het origineel (uiteraard) niet veganistisch is, is het vrij eenvoudig er een diervrije versie te maken. Met eigenmachtig toegevoegde citroenrasp zijn de cakejes lekker fris en met een schepje jam of gelei erop zijn ze helemaal af.", "Ingredi\u00ebnten 250 g bloem 120 g amandelmeel 1 zakje bakpoeder (16 g) 60 g suiker snuf zout 225 g boter (of margarine), gesmolten, plus wat extra om in te vetten 150 ml slagroom (of sojaroom) 4 kleine eieren (of eivervanger) 50 ml rozenwater of oranjebloesemwater rasp van 2 (biologische) citroenen verder nodig: muffinbakblik voor 24 stuks", "Bereiding", "Zeef de bloem in een kom en meng met amandelmeel, bakpoeder, suiker en zout. Klop in de mengkom van de keukenmachine met de garde de gesmolten boter, room, eieren, rozenwater of oranjebloesem en citroenrasp. Voor een vegan versie gebruikte ik margarine, sojaroom en No Egg eivervanger van Orgran (9 gram aangelengd met 45-60 ml water). Voeg al kloppend het bloemmengsel toe en klop tot een luchtig beslag. Verwarm de oven voor tot 170 graden. Vet de holtes van het muffinbakblik in. Bak de cakejes in ca. 25 min. goudbruin, laat ze even afkoelen, haal ze voorzichtig uit de vorm en laat ze verder afkoelen op een rooster."], "authors": ["Pay-Uun Hiu"], "keywords": ["rozen", "oudhollandse", "van", "minicakes", "het", "met", "g", "ik", "oranjebloesemwater", "een", "ze", "volkskeuken", "en", "niet", "voor"], "pubDate": "2020-11-23T18:19:23+01:00", "publicationId": "1a359314-37ee-33a8-8de7-301d3eb2ed28"}