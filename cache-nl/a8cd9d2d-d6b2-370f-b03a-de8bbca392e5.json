{"id": "a8cd9d2d-d6b2-370f-b03a-de8bbca392e5", "title": "Maarten van der Weijden haalt met thuistriatlon ruim 90.000 euro op", "url": "https://www.metronieuws.nl/in-het-nieuws/sport/2021/01/maarten-van-der-weijden-haalt-met-thuistriatlon-ruim-90-000-euro-op/", "summary": "Maarten van der Weijden haalt met thuistriatlon ruim 90.000 euro opMaarten van der Weijden heeft vandaag ruim 90.000 euro opgehaald met een triatlon in zijn eigen huis.\nVan der Weijden begon om 8.00 uur met 3,8 kilometer zwemmen.\nVervolgens ging hij op een hometrainer 180 kilometer fietsen en 42,2 kilometer hardlopen op een loopband.\n\u201eWel pittig\u201d, zei Van der Weijden na afloop van zijn eerste triatlon.\nVan der Weijden noemde dat \u2018waanzinnig\u2019, maar het aantal donaties blijft binnenstromen.", "paragraphs": ["Maarten van der Weijden haalt met thuistriatlon ruim 90.000 euro op", "Maarten van der Weijden heeft vandaag ruim 90.000 euro opgehaald met een triatlon in zijn eigen huis. De opbrengst van de actie gaat naar een onderzoeksproject dat is gericht op betere zorg voor mensen met ongeneeslijke vormen van kanker.", "Van der Weijden begon om 8.00 uur met 3,8 kilometer zwemmen. Vervolgens ging hij op een hometrainer 180 kilometer fietsen en 42,2 kilometer hardlopen op een loopband. \u201eWel pittig\u201d, zei Van der Weijden na afloop van zijn eerste triatlon. \u201eHet ging er vandaag om wat w\u00e9l kon. Het was geen groot massaal evenement, maar een livestream. Ik redde het niet onder de negen uur, waar ik eigenlijk van droomde. Het ging net even wat langzamer en dat is ok\u00e9.\u201d", "161 sporters", "Naast Maarten van der Weijden deden nog 161 individuele sporters thuis mee aan de actie. \u201eIk gaf alles vandaag, samen met 161 sporters die in hun eigen omgeving geld ingezameld hebben\u201d, zei de olympisch kampioen. \u201eIk ben super trots op alle mensen en vrijwilligers die dit mogelijk hebben gemaakt. Dank jullie wel allemaal.\u201d", "\u201eIeder jaar krijgen 100.000 mensen in Nederland de diagnose kanker. 40.000 daarvan hebben niet het geluk daarvan te herstellen. Voor hen is palliatieve zorg heel belangrijk. Daarvoor hebben we het geld ingezameld\u201d, aldus Van der Weijden. Na de finish stond de teller van de actie op 86.694 euro. Van der Weijden noemde dat \u2018waanzinnig\u2019, maar het aantal donaties blijft binnenstromen.", "Lees ook: Akwasi beraadt zich op rol binnen omroep ZWART na ophef"], "authors": ["Metroen Anp", "Metro En Anp"], "keywords": ["ik", "van", "euro", "thuistriatlon", "het", "met", "der", "een", "maarten", "op", "hebben", "vandaag", "ruim", "weijden", "haalt"], "pubDate": "2021-01-09T20:50:04Z", "publicationId": "7c385e14-de2a-3447-b45a-fe7d316f7641"}