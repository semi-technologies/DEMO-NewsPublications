{"id": "49c2bf34-b5e8-371c-82bd-1adbfc575cad", "title": "Verdachte van dodelijke steekpartij in Nice aangeklaagd voor moord", "url": "https://nu.nl/buitenland/6095157/verdachte-van-dodelijke-steekpartij-in-nice-aangeklaagd-voor-moord.html", "summary": "De man die verdacht wordt van de dodelijke steekpartij in de Franse stad Nice is maandag aangeklaagd voor moord.\nEen van de slachtoffers werd onthoofd.\nVan de man is bekend dat hij op 20 september uit Tunesi\u00eb vertrok en zich daarna als migrant meldde op het Italiaanse eiland Lampedusa.\nHij reisde daarna via de Italiaanse stad Bari door naar Nice, waar hij op de dag van de steekpartij per trein arriveerde.\nDe verdachte in Nice had op zijn telefoon foto's van de man die verantwoordelijk is voor de onthoofding van Paty.", "paragraphs": ["De man die verdacht wordt van de dodelijke steekpartij in de Franse stad Nice is maandag aangeklaagd voor moord. Hij doodde op 29 oktober drie personen in een kerk. Een van de slachtoffers werd onthoofd.", "De 21-jarige man werd na zijn daad neergeschoten de politie en in kritieke toestand overgebracht naar het ziekenhuis. Zijn gezondheid verbeterde de afgelopen tijd, waardoor hij nu pas kan worden ondervraagd.", "Van de man is bekend dat hij op 20 september uit Tunesi\u00eb vertrok en zich daarna als migrant meldde op het Italiaanse eiland Lampedusa. Hij reisde daarna via de Italiaanse stad Bari door naar Nice, waar hij op de dag van de steekpartij per trein arriveerde.", "De steekpartij volgde kort na de onthoofding van de Franse leraar Samuel Paty door een extremistische islamist. Het slachtoffer had spotprenten van de islamitische profeet Mohammed laten zien tijdens een les over de vrijheid van meningsuiting.", "Volgens de openbare aanklagers bestaat er mogelijk een verband tussen de twee zaken. De verdachte in Nice had op zijn telefoon foto's van de man die verantwoordelijk is voor de onthoofding van Paty. Ook zijn beelden gevonden die gelinkt kunnen worden aan de terroristische organisatie Islamitische Staat (IS)."], "authors": ["Door", "Nu.Nl Anp"], "keywords": ["man", "van", "aangeklaagd", "het", "op", "nice", "voor", "dodelijke", "hij", "steekpartij", "zijn", "die", "moord", "een", "verdachte"], "pubDate": null, "publicationId": "4d7a0f80-7953-388c-9af8-e7a437b5632e"}