{"id": "079677dc-75b6-36db-a998-ee1a0a27c8f9", "title": "Wat de mens maakte weegt meer dan al het leven", "url": "https://nrc.nl/nieuws/2020/12/09/wat-de-mens-maakte-weegt-meer-dan-al-het-leven-a4023232", "summary": "Het gewicht van alle door de mens gemaakte spullen is de afgelopen eeuw zo snel toegenomen dat ze inmiddels meer wegen dan al het leven op aarde bij elkaar.\nBij dat leven \u2013 ze noemen het biomassa \u2013 rekenen ze alle planten, bacteri\u00ebn, schimmels en dieren, op land en in zee.\n\u201eHet zijn levende entiteiten en die vallen derhalve binnen de definitie van biomassa\u201d, laat Emily Elhacham, eerste auteur van het artikel, via mail weten.\nDe vijf milieuwetenschappers die het onderzoek uitvoerden zijn verbonden aan het Weizmann Instituut in Rehovot.\nIn hun vergelijking gaan de onderzoekers uit van het drooggewicht van biomassa, dus zonder water.", "paragraphs": ["Het gewicht van alle door de mens gemaakte spullen is de afgelopen eeuw zo snel toegenomen dat ze inmiddels meer wegen dan al het leven op aarde bij elkaar. Dat becijferen Isra\u00eblische onderzoekers deze woensdag in Nature.", "Bij dat leven \u2013 ze noemen het biomassa \u2013 rekenen ze alle planten, bacteri\u00ebn, schimmels en dieren, op land en in zee. Ook de mens, zijn vee en de door hem verbouwde gewassen rekenen ze ertoe. \u201eHet zijn levende entiteiten en die vallen derhalve binnen de definitie van biomassa\u201d, laat Emily Elhacham, eerste auteur van het artikel, via mail weten. De vijf milieuwetenschappers die het onderzoek uitvoerden zijn verbonden aan het Weizmann Instituut in Rehovot.", "Een nieuw tijdperk", "De uitkomst onderstreept volgens hen de dominantie van de mens, en het nieuwe tijdperk dat we in zijn gegaan: het Antropoceen, waarin mensen zijn uitgegroeid tot een geologische kracht en het aanzien van de aarde op een ongekende manier be\u00efnvloeden. We bepalen de loop van rivieren, boren tunnels door bergen, leggen eilanden aan. We mijnen, kappen, verslepen. En we bouwen.", "In 1900 wogen de door de mens gemaakte spullen 3 procent van alle biomassa. Qua gewicht is die biomassa afgelopen eeuw min of meer gelijk gebleven op ruim 1 teraton \u2013 in kilo\u2019s, een 1 met 15 nullen. In 2020 is het gewicht van mensgemaakte spullen voor het eerst boven dat van alle biomassa uitgestegen, zo berekenen de milieuwetenschappers. Voor hun onderzoek maakten ze gebruik van al bestaande databanken van bijvoorbeeld de mensgemaakte material stock, jaarvoorraden van huizen, bruggen, wegen, auto\u2019s, apparaten, papier, glas, plastic, noem maar op. Dat ze de mens, zijn vee en zijn gewassen in de categorie biomassa meetellen, heeft trouwens geen groot effect. Het aandeel van de mens in die categorie is klein: 0,01 procent. Zo\u2019n 90 procent van alle biomassa is plantaardig.", "Deze studie geeft een beangstigend beeld Fridolin Krausmann hoogleraar", "\u201eHet is een solide studie, en ze laat een verontrustende trend zien\u201d, zegt hoogleraar sociale ecologie Fridolin Krausmann van de Universit\u00e4t f\u00fcr Bodenkultur in Wenen. Hij was niet bij het onderzoek betrokken en bestudeert zelf de bouwdrift van de mens, en de snel groeiende vraag naar materialen. \u201eDe biomassa is de afgelopen eeuw misschien wel gelijk gebleven, maar in de afgelopen millennia is het gewicht wel afgenomen, met name door ontbossing. Terwijl de menselijke structuren exponentieel toenemen.\u201d Volgens hem zijn de twee ontwikkelingen los van elkaar al wel eerder opgetekend. \u201eDeze studie zet ze voor het eerst tegen elkaar af. Het geeft een beangstigend beeld.\u201d", "De onderzoekers erkennen in hun publicatie dat er onzekerheden zitten in de cijfers, en dat het omslagjaar 2020 niet heel precies moet worden genomen. Ze komen uit op een onzekerheid van zes jaar \u2013 de omslag ligt dus ergens tussen 2014 en 2026. \u201eMaar dat doet niks af aan de boodschap van de menselijke dominantie\u201d, zegt Jan Zalasiewicz, emeritus hoogleraar paleobiologie aan de University of Leicester. Ook hij was niet bij het onderzoek betrokken. Zalasiewicz wil het Antropoceen erkend krijgen als een geologisch tijdvak en bouwt mee aan een dossier dat ergens de komende jaren wordt ingeleverd bij de International Commission on Stratigraphy, de commissie die geologische tijdvakken vaststelt.", "Zalasiewicz noemt het onderzoek \u201eerg inzichtelijk\u201d. In hun vergelijking gaan de onderzoekers uit van het drooggewicht van biomassa, dus zonder water. Begrijpelijk, zegt Zalasiewicz. \u201eWant in analyses van materiaalstromen worden beton, asbest, staal, plastic ook zonder water geteld\u201d, zegt hij.", "Afval niet meegeteld", "Maar de onderzoekers hebben er ook nog een berekening aan toegevoegd waarbij ze voor de biomassa uitgaan van nat gewicht (inclusief water). Dan zal het gewicht van mensgemaakte spullen dat van biomassa ergens tussen 2027 en 2047 overschrijden. \u201eHet verandert niks aan het probleem van het Antropoceen\u201d, zegt Zalasiewicz, \u201een dat is de gigantische vraag naar materialen en de enorme productie van afval.\u201d In het nu gepubliceerde onderzoek wordt die berg afval niet eens meegeteld bij de mensgemaakte spullen.", "Zalasiewicz vraagt zich af hoe lang we dit vol kunnen houden \u201evoordat het lastig wordt om door te leven\u201d. En Krausmann benadrukt dat we veel, veel meer moeten recyclen.", "NRC Klimaat De laatste ontwikkelingen rond klimaat, natuur en duurzaamheid Inschrijven", "Een versie van dit artikel verscheen ook in NRC Handelsblad van 10 december 2020"], "authors": ["Marcel Aan De Brugh", "Leestijd Minuten"], "keywords": ["van", "wat", "dan", "biomassa", "het", "mens", "meer", "zijn", "een", "ze", "al", "en", "leven", "weegt", "dat", "aan", "maakte"], "pubDate": "2020-12-09T00:00:00", "publicationId": "523804ef-c522-3326-9bed-36886aac98cb"}