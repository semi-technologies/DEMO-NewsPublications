{"id": "eb66f95e-4806-39f1-adf0-5168dbbd4dd5", "title": "Het belangrijkste nieuws in vijf minuten van donderdag 10 december", "url": "https://volkskrant.nl/nieuws-achtergrond/het-belangrijkste-nieuws-in-vijf-minuten-van-donderdag-10-december~b00f264f/", "summary": "Partijleider Sigrid Kaag schrijft op de D66-website \u2018enorm geschrokken\u2019 te zijn van het bericht.\nDat laat een woordvoerder van het ministerie van Landbouw weten.\nDe lancering van het gevaarte verliep vlekkeloos en de raket bereikte na enkele minuten een hoogte van ruim 12 kilometer.\nMaar het toestel raakte het landingsplatform scheef en met een te hoge snelheid, waarna het eindigde in een spectaculaire vuurbal.\nHet nieuws in vijf minuten bevat het nieuws van donderdag 10 december tot 13.00 uur.", "paragraphs": ["Beeld Sophia Twigt", "1/5 | Onderzoek naar langdurige seksuele intimidatie binnen D66", "D66 stelt een intern onderzoek in naar seksuele intimidatie binnen de partij. In een bericht, dat sinds gisteravond in online D66-circuits circuleert, schrijft een anonieme vrouw dat \u2018een aantal Tweede Kamerleden, oud-partijleiders en machtige strategen achter deze leiders, zich veelvuldig storten op stagiaires en vrouwen met ambitie binnen de partij.\u2019", "De zwaarste beschuldiging is aan het adres van een invloedrijke partijadviseur die betrokken is bij de campagne van Kaag. Hij zou de vrouw zijn gaan lastigvallen toen zij niet op avances van zijn kant inging.", "Partijleider Sigrid Kaag schrijft op de D66-website \u2018enorm geschrokken\u2019 te zijn van het bericht. \u2018Ik leid een partij waar we respectvol met elkaar omgaan en die voor iedereen een veilige werkomgeving en politieke vereniging moet zijn. Daarom hecht ik eraan dat dit zo snel mogelijk grondig wordt onderzocht.\u2019", "2/5 | Premier Rutte nog niet overtuigd van rechtsstaat-compromis", "Premier Rutte twijfelt of Nederland in het conflict met Polen en Hongarije kan instemmen met het compromis van EU-voorzitter Duitsland. Hij wil eerst juridisch advies en de mening van het Europees Parlement of de voorgestelde rechtsstaattoets nog wel sterk genoeg is. Ook wacht de premier op de mening van het Nederlandse parlement. Hij hoopt vandaag nog op duidelijkheid.", "Woensdagavond presenteerde Duitsland een compromis over de rechtsstaattoets in een poging Polen en Hongarije over de streep te trekken. Het compromis verzacht de toets op een aantal punten: zo gaat hij pas in als het Europees Hof van Justitie zijn goedkeuring geeft en treft hij alleen nieuwe EU-subsidies.", "3/5 | Kabinet bereikt stikstofakkoord met SP, 50PLUS en SGP: uitstoot moet worden gehalveerd", "Het kabinet heeft woensdagavond een akkoord bereikt met oppositiepartijen SP, 50PLUS en SGP over de stikstofwet die vandaag in de Tweede Kamer wordt behandeld. Dat laat een woordvoerder van het ministerie van Landbouw weten. Vooral de deelname van de SP is opmerkelijk.", "Landbouwminister Carola Schouten weet zich nu verzekerd van brede steun voor haar wet in de senaat. In ruil voor steun krijgen de oppositiepartijen onder meer de toezegging dat in 2035 bijna driekwart van de gevoelige natuur niet meer beschadigd wordt door de stikstofneerslag. Daarvoor moet de stikstofuitstoot gehalveerd worden. Als tussendoel stelt het kabinet in de wet dat in 2025 40 procent van de natuur op een gezond stikstofniveau moet zijn.", "4/5 | Elon Musks \u2018Marsraket\u2019 explodeert op spectaculaire wijze na testvlucht", "Een prototype van een nieuwe raket van Elon Musks ruimtevaartconcern SpaceX is woensdag na een geslaagde testvlucht bij terugkeer op de grond ge\u00ebxplodeerd. De raket met de voorlopige naam Starship wordt ontwikkeld om in de toekomst vracht en mensen naar Mars te sturen en mogelijk op iets kortere termijn al naar de maan.", "De lancering van het gevaarte verliep vlekkeloos en de raket bereikte na enkele minuten een hoogte van ruim 12 kilometer. Daarna was het de bedoeling dat de raket rechtstandig zou landen. Maar het toestel raakte het landingsplatform scheef en met een te hoge snelheid, waarna het eindigde in een spectaculaire vuurbal. Vermoedelijk schakelden de motoren te vroeg uit.", "5/5 | Trump krijgt steun van bijna 20 staten bij ultieme poging om verkiezingsuitslag te keren", "Een opsteker voor de huidige president Donald Trump: zeventien Amerikaanse staten hebben zich woensdag aangesloten bij een rechtszaak van Texas om miljoenen Biden-stemmen ongeldig te laten verklaren. De kans blijft evenwel klein dat Trumps laatste poging om de verkiezingsuitslag te keren alsnog gaat slagen.", "Volgens Texas en de zeventien staten zijn Pennsylvania, Georgia, Michigan en Wisconsin, waar Biden als winnaar uit de bus kwam, in de fout gegaan door hun verkiezingsregels voor het stemmen per post te verruimen. Dit was volgens Texas in strijd met federale wetten en zou hebben geleid tot grootschalige verkiezingsfraude. De hoogste Justitiebaas uit Texas eist daarom dat de 62 kiesmannen uit de vier cruciale staten niet worden toegekend aan Biden, waardoor Trump de verkiezingen alsnog zou winnen.", "Het nieuws in vijf minuten bevat het nieuws van donderdag 10 december tot 13.00 uur."], "authors": [], "keywords": ["nieuws", "vijf", "van", "minuten", "belangrijkste", "het", "op", "met", "zijn", "een", "donderdag", "en", "te", "dat", "voor"], "pubDate": "2020-12-10T09:33:46+01:00", "publicationId": "1a359314-37ee-33a8-8de7-301d3eb2ed28"}