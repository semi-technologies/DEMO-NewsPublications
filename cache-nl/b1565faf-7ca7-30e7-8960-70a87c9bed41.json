{"id": "b1565faf-7ca7-30e7-8960-70a87c9bed41", "title": "Don\u2019t Hit Mama\u2019s laatste dans is ge\u00ebngageerd als altijd, en vooral \u2018gewoon\u2019 goed", "url": "https://trouw.nl/cultuur-media/don-t-hit-mama-s-laatste-dans-is-geengageerd-als-altijd-en-vooral-gewoon-goed~b52916ab/", "summary": "Je kunt wie je bent niet los zien van je geschiedenis.\nDat onderstrepen choreograaf Nita Liem en schrijver-theatermaker Bart Deuss van hiphop- en danstheatergezelschap Don\u2019t Hit Mama op even eenvoudige als pregnante wijze.\nDe popping- en lockingmoves van de danser, waarin ledematen op een schokkerige manier als het ware worden \u2018bevroren\u2019, blijken verrassend goed te passen bij een veelarmige hindoegod.\n\u2018Asian Celebration\u2019 markeert het einde van twintig jaar Don\u2019t Hit Mama \u2013 Liem en Deuss stoppen er na deze tournee mee.\nAan het begin van het millennium was dit nog verre van vanzelfsprekend; hiphop hoorde op straat en daar moest het vooral ook blijven, was de heersende gedachte.", "paragraphs": ["\u2018O wat schattig zeg, jij als baby.\u2019 In verschillende sc\u00e8nes zoeken de dansers van \u2018Asian Celebration\u2019 elkaar even op bij een van de levensgroot opgeblazen familiefoto\u2019s die van ieder van hen \u2013 allen met Aziatische roots \u2013 op canvas zijn geprint. Ze voeren er terloopse conversaties bij, van het soort dat je kunt hebben bij het bekijken van andermans familiealbum: \u2018Wat lijk je op je vader, zeg!\u2019 Als de immense foto\u2019s van lachende Javaanse vaders of serieus kijkende Chinese oma\u2019s tot een dansvloer worden herschikt, vormen ze letterlijk de basis waarop de dansers opereren. Verder dansen, voortbouwen.", "Je kunt wie je bent niet los zien van je geschiedenis. Dat onderstrepen choreograaf Nita Liem en schrijver-theatermaker Bart Deuss van hiphop- en danstheatergezelschap Don\u2019t Hit Mama op even eenvoudige als pregnante wijze. Liem, die zelf meedanst, omhult zichzelf zelfs met het levensgrote zwart-witstaatsieportret van haar Javaans-Chinese familie, waardoor ze transformeert in een witte kolos, een onneembare vesting waar je maar beter rekening mee dient te houden.", "Asian Celebration van Don\u2019t Hit Mama Beeld Jean van Lingen", "Via Deuss, die hier optreedt als verteller, worden de verhalen over migrantenfamilies uit Indonesi\u00eb, Suriname of Vietnam die bij de foto\u2019s horen, stukje bij beetje prijsgegeven. Deuss haakt de verhalen knap in elkaar, of de dansers in kwestie nou opgroeiden in een Parijse banlieue of in de Achterhoek, voor poepchinees of loempia werden uitgemaakt.", "Uit de losse, fragmentarische opbouw verschijnt een universeel beeld van de ontworteling die hoort bij het vertrek naar het nieuwe vaderland, wat ook in huidige generaties voortresoneert. Gelukkig blijft Deuss ver weg van clich\u00e9s en de toon is licht. Soms wil hij t\u00e9 uitleggerig zijn, vooral in hoe hij ons door de koloniale geschiedenis, de motor achter \u00e1l deze verhalen, heen loodst. Dan krijgt de voorstelling een wat al te ernstig documentair karakter en raakt de balans met het persoonlijke, invoelbare uit evenwicht.", "Een rijke mythologie wordt verder verrijkt", "Heel erg is dat niet. De dansers, uit de hiphop en/of getraind in Javaanse klassieke dans, geven het biculturele verhaal vlees op de botten. Schitterend is de sc\u00e8ne rond hiphopdanser Rajiv Bha\u00adgwanbali, van Surinaams-hindoestaanse afkomst. Hierin wordt de rijke mythologie waarmee hij is opgegroeid versmolten met Japanse manga- en gamecultuur.", "Bhagwanbali is \u2018Shiva the destroyer\u2019, in zijn onverwoestbare ruimteschip verovert hij het universum, vertelt hij bombastisch. De popping- en lockingmoves van de danser, waarin ledematen op een schokkerige manier als het ware worden \u2018bevroren\u2019, blijken verrassend goed te passen bij een veelarmige hindoegod.", "\u2018Asian Celebration\u2019 markeert het einde van twintig jaar Don\u2019t Hit Mama \u2013 Liem en Deuss stoppen er na deze tournee mee. Het gezelschap maakte zich hard voor het serieus nemen van hiphop en Afro-Amerikaanse danstradities in het theater. Aan het begin van het millennium was dit nog verre van vanzelfsprekend; hiphop hoorde op straat en daar moest het vooral ook blijven, was de heersende gedachte. Met onverwoestbare energie richtten Deuss en Liem zich op talentontwikkeling, waar heel wat talenten uit zijn voortgekomen die nu met eigen initiatieven in het theater staan.", "Van onschatbare waarde voor de emancipatie", "In dit licht gezien is Don\u2019t Hit Mama van onschatbare waarde geweest voor de emancipatie van hiphopdans en migrantencultuur in Nederland. De dansvoorstellingen rond migrantenthema\u2019s, gebaseerd op onderzoek naar sociaal-culturele historische bronnen, waren van wisselende artistieke kwaliteit, maar altijd ge\u00ebngageerd.", "Dat laatste geldt ook zeker voor \u2018Asian Celebration\u2019 en deze voorstelling is ook \u2018gewoon\u2019 goed. Javaanse gamelan klinkt m\u00e9\u00e9r dan uitstekend bij hiphopbeats van dj Lucas Benjamin. De klassiek-Javaanse danseres Sonja Bloem (64 jaar) geeft de verinnerlijkte handbewegingen uit de Javaanse hofdansen moeiteloos door aan de jonge, van energie overstromende hiphopcrew. Verschillende generaties op toneel, verschillende culturele invloeden versterken elkaar. En dat allemaal onder toeziend oog van de oudjes uit de familiealbums; zij zullen trots zijn dat hun verhalen zo zijn gedeeld."], "authors": ["Sander Hiskemuller"], "keywords": ["dont", "goed", "bij", "laatste", "zijn", "ge\u00ebngageerd", "uit", "met", "je", "van", "hit", "en", "een", "vooral", "dans", "mamas", "gewoon", "op", "het"], "pubDate": "2020-12-14T13:38:00Z", "publicationId": "b66cd8e4-4294-3571-bcd7-e490527f1a48"}