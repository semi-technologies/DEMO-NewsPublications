{"id": "26cc768b-1102-3dd3-a9c2-9f4ec454b667", "title": "Dit waren de aankondigingen op de coronapersconferentie", "url": "https://www.parool.nl/nieuws/dit-waren-de-aankondigingen-op-de-coronapersconferentie~b0807c47/", "summary": "Beeld BSR AgencyZwaardere maatregelen\u201cDe realiteit van vandaag is dat we op een tweesprong staan,\u201d waarschuwde Rutte aan het begin van de persconferentie.\n\u00d3f we zorgen er samen voor dat de cijfers weer de goede kant opgaan, stelde de premier, \u00f3f het aantal besmettingen blijft groeien.\n\u201cBijvoorbeeld aan een proef bij een theatervoorstelling waar meer publiek aanwezig kan zijn.\nEn zodra het er is, staan \u2013 in ieder geval bij het Pfizervaccin \u2013 verplegers en verzorgers van ouderen en gehandicapten vooraan in de rij.\nMaar, zo waarschuwde hij ook, \u2018we moeten waken voor een we-zijn-er-bijna-stemming\u2019.", "paragraphs": ["Beeld BSR Agency", "Zwaardere maatregelen", "\u201cDe realiteit van vandaag is dat we op een tweesprong staan,\u201d waarschuwde Rutte aan het begin van de persconferentie. \u00d3f we zorgen er samen voor dat de cijfers weer de goede kant opgaan, stelde de premier, \u00f3f het aantal besmettingen blijft groeien. \u201cIn dat geval sluit ik niet uit dat we voor de kerst bij u terug moeten komen.\u201d Wat nieuwe maatregelen precies zouden inhouden, wilde de premier niet zeggen. Wel benadrukte hij: \u201cLaten we kerstperiode benutten om zoveel mogelijk thuis te blijven en ons aan de regels te houden.\u201d", "Proefprojecten", "Om toch al enigszins voor te sorteren op een situatie waarin er wel weer meer dingen mogen, starten er in januari een aantal proefprojecten. \u201cWaar moeten we dan aan denken?\u201d stelde Rutte zichzelf de vraag. \u201cBijvoorbeeld aan een proef bij een theatervoorstelling waar meer publiek aanwezig kan zijn. Of een lokale voetbalwedstrijd met grotere groepen supporters.\u201d", "Steun voor de horeca", "Het was al aangekondigd: de coalitie zint op een plan om horecazaken extra te ondersteunen. Ook andere bedrijven die zwaar te lijden hebben onder de crisis kunnen een tegemoetkoming verwachten, aldus de premier. Woensdagochtend wordt daarover meer bekendgemaakt.", "Aandacht voor jongeren", "Dat jongeren het moeilijk hebben met de gedeeltelijke lockdown, noemde Rutte heel begrijpelijk. Daarom zullen er tijdens de kerstvakantie meer activiteiten voor jongeren worden georganiseerd. En, niet onbelangrijk, daar wordt geld voor vrijgemaakt. Een aantal plannen, zoals de zogenoemde \u2018winter games\u2019 van de Johan Cruijff Foundation en de Krajicek Foundation, is al in voorbereiding.", "Iedereen gevaccineerd? Dat duurt nog wel even", "Het vaccin is in aantocht. En zodra het er is, staan \u2013 in ieder geval bij het Pfizervaccin \u2013 verplegers en verzorgers van ouderen en gehandicapten vooraan in de rij. Daarna volgen die kwetsbare groepen zelf. \u201cEen diepe buiging voor iedereen die die dat mogelijk maakt,\u201d zei minister Hugo de Jonge. Maar, zo waarschuwde hij ook, \u2018we moeten waken voor een we-zijn-er-bijna-stemming\u2019. Want we zitten nog wel even vast aan de maatregelen: \u201cHet zal nog tot na de zomer duren totdat iedereen in Nederland is gevaccineerd.\u201d", "Bijna de helft minder doses", "Minister De Jonge zei het aanvankelijk haast tussen neus en lippen door, maar tijdens het vragenrondje na afloop werd er nog eens dieper op ingegaan: Nederland krijgt een stuk minder door Pfizer ontwikkelde vaccins binnen. Niet \u00e9\u00e9n miljoen doses komen bij de eerste levering naar ons land, maar \u2018slechts\u2019 507.000. De Jonge stelde dat dergelijke tegenvallers erbij horen: het kabinet moet \u2018wendbaar zijn in de uitvoering\u2019 van de vaccinaties, benadrukte de minister."], "authors": ["Sam De Graaff"], "keywords": ["aan", "aankondigingen", "van", "dit", "het", "op", "waren", "een", "en", "dat", "te", "coronapersconferentie", "er", "wel", "voor"], "pubDate": "2020-12-08T20:21:09+01:00", "publicationId": "a3002aeb-6d5a-3894-adcb-0212effbc567"}