{"id": "e05f413f-9702-33fe-8cb1-39f1c37439c3", "title": "Trump wilde hertelling Wisconsin: meer stemmen voor Biden", "url": "https://www.parool.nl/wereld/trump-wilde-hertelling-wisconsin-meer-stemmen-voor-biden~b2b9e1e6/", "summary": "Team Trump vroeg op 18 november een gedeeltelijke hertelling van de stemmen aan en betaalde daarvoor de wettig vastgestelde som van 3 miljoen dollar (2,5 miljoen euro).\nDe drie miljoen dollar die Trump betaalde komt neer op ruim 22.700 dollar per gewonnen stem voor Biden.\nOok als de hertelling van de stemmen Trump de tien kiesmannen zou hebben opgeleverd, had dat de verkiezingsuitslag niet veranderd.\nDe kosten van een hertelling moesten vooraf worden betaald door de aanvrager.\nDie staten werden allemaal door Biden gewonnen en dat veranderde niet na het opnieuw tellen van de stemmen.", "paragraphs": ["De Amerikaanse president Donald Trump ging vrijdag, de dag na de nationale feestdag Thanksgiving, een rondje golfen op zijn eigen Trump National Golf Club in Sterling, Virginia. Daarna vloog hij met een legerhelikopter naar het presidenti\u00eble buitenverblijf Camp David om het lange weekend te vieren met zijn familie. Beeld EPA", "Biden was is in de noordelijke staat al aangewezen als winnaar. Hij had al een voorsprong van iets meer dan 20.000 stemmen. Na de hertelling komen de 10 kiesmannen die de staat vertegenwoordigen definitief in handen van de Democraat.", "Team Trump vroeg op 18 november een gedeeltelijke hertelling van de stemmen aan en betaalde daarvoor de wettig vastgestelde som van 3 miljoen dollar (2,5 miljoen euro). De drie miljoen dollar die Trump betaalde komt neer op ruim 22.700 dollar per gewonnen stem voor Biden.", "Ook als de hertelling van de stemmen Trump de tien kiesmannen zou hebben opgeleverd, had dat de verkiezingsuitslag niet veranderd. Biden heeft 306 kiesmannen vergaard, Trump komt niet verder dan 232.", "De kosten van een hertelling moesten vooraf worden betaald door de aanvrager. Als dat in de hele staat zou moeten gebeuren, zou het gaan om zo\u2019n 7,9 miljoen dollar (ongeveer 6,7 miljoen euro). Trump koos ervoor om slechts in enkele districten de stemmen opnieuw te tellen.", "Trump weigert nog altijd de overwinning van Biden te erkennen, en roept vrijwel dagelijks zonder bewijs dat er is gefraudeerd bij de verkiezingen. Wel heeft de president donderdag voor het eerst gezegd dat hij het Witte Huis zal verlaten als blijkt dat Biden de meerderheid van de kiesmannen behaalt.", "Er waren ook hertellingen, die al dan niet gepaard gingen met rechtszaken, in de staten Georgia, Arizona, en Pennsylvania. Die staten werden allemaal door Biden gewonnen en dat veranderde niet na het opnieuw tellen van de stemmen."], "authors": ["Het Parool"], "keywords": ["van", "trump", "stemmen", "wilde", "biden", "miljoen", "het", "meer", "kiesmannen", "een", "wisconsin", "dat", "niet", "hertelling", "voor"], "pubDate": "2020-11-28T03:15:47+01:00", "publicationId": "a3002aeb-6d5a-3894-adcb-0212effbc567"}