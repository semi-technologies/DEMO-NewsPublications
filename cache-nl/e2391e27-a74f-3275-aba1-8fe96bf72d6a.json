{"id": "e2391e27-a74f-3275-aba1-8fe96bf72d6a", "title": "Bakkerij Pandriks Bake Off in Meppel breidt uit: van 4800 naar meer dan 13.000 vierkante meter. Binnenkort worden daar 10 miljoen broodjes per week gebakken", "url": "https://www.dvhn.nl/drenthe/Bakkerij-Pandriks-Bake-Off-in-Meppel-breidt-uit-van-4800-naar-meer-dan-13.000-vierkante-meter.-Binnenkort-worden-daar-10-miljoen-broodjes-per-week-gebakken-26341354.html", "summary": "Nou, een hele grote kans dat dat broodje van de bakkerij Pandriks Bake Off uit Meppel afkomstig is.\nEen daarvan is een kaiserbroodje dat voor een Nederlandse supermarktketen wordt geproduceerd.\nDat kaiserbroodje is voor het derde jaar op rij verkozen tot het \u2018Beste product van het jaar\u2019 in de categorie brood.\nloadingHet merendeel van de broodjes is bedoeld voor kleinhandel, de broodjes die in de supermarkten zelf worden afgebakken.\nEen trotse glimlach verschijnt op het gezicht van Van den Berg.", "paragraphs": ["Je kent het wel. Met de grijptang een vers afgebakken broodje pakken in de supermarkt. Een kaiserbroodje bijvoorbeeld. Nou, een hele grote kans dat dat broodje van de bakkerij Pandriks Bake Off uit Meppel afkomstig is.", "De bakkerij ligt eigenlijk heel verborgen. Industrieterrein Noord II is niet een plek waar veel mensen komen. Maar wie de Mandeveld oprijdt kan het niet meer ontgaan. Er is een kolossaal bouwwerk van 13.000 vierkante meter neergezet. Wat zich daarbinnen afspeelt, weten maar weinigen. En mogen ook maar weinigen te weten komen.", "De Meppeler Courant mocht wel naar binnen. Nou ja. Alleen het kantoor mochten we in. \u201eIk zou jullie trots alles willen laten zien. Maar we zijn superstreng. Het mag niet. Concurrentiegevoelig. We willen dit ons geheim houden\u201d, vertelt directeur Peter van den Berg. \u201eWe zijn hier trots op en we willen het graag bij onszelf houden.\u201d", "Vijf miljoen broodjes per week", "Wekelijks worden er zo\u2019n vijf miljoen broodjes gebakken bij Pandriks Bake Off in Meppel, in allerlei verschillende soorten en maten. Een daarvan is een kaiserbroodje dat voor een Nederlandse supermarktketen wordt geproduceerd. Dat kaiserbroodje is voor het derde jaar op rij verkozen tot het \u2018Beste product van het jaar\u2019 in de categorie brood. \u201eDat is heel uniek.\u201d", "loading", "Uniek vindt Van den Berg ook wat er is bijgebouwd in Meppel. Want in dat massale bouwwerk van 13.000 vierkante meter staat de grootste steenoven ter wereld. 45 meter lang. \u201eAls de nieuwe afbaklijn volledig in productie wordt genomen, kunnen we hier meer dan 10 miljoen broodjes per week bakken.\u201d Deze week wordt het in gebruik genomen.", "\u201eDit is de grootste en modernste bake-off van Europa. En ik denk zelfs van de wereld.\u201d De hele investering heeft 35 miljoen euro gekost. Er komen 25 arbeidsplaatsen beschikbaar. Momenteel werken er zo\u2019n zeventig mensen bij Pandriks in Meppel. Er wordt 24 uur per dag gewerkt, 7 dagen in de week. Een gedeelte van de nieuwbouw is voor opslag bedoeld, met ruimte voor 13.000 pallets. Een volledig geautomatiseerd zuurstofarm warenhuis, waar geen mens komt.", "De uitbreiding was noodzakelijk voor Pandriks. Het kon de aanvragen niet meer aan. \u201eEn dan ga je denken. Vinden we het goed zoals we nu zijn of gaan we meegroeien.\u201d Meegroeien werd het, maar waar. Want Pandriks heeft ook een vestiging in Duitsland, in Fulda, waar ook 5 miljoen broodjes per week gebakken worden. Er is gekozen voor uitbreiding in Meppel. \u201eGrote voordeel is dat hier de meeste kennis en technologie ligt. En voor ons is zowel Duitsland, Engeland als Nederland belangrijk. Dan is Nederland, en dus Meppel, een geografische logische stap.", "\u2018Wat een kleine schuur\u2019", "Het is nogal een uitbreiding. Want Pandriks zit nu in een gebouw van 4800 vierkante meter. Met enige regelmaat heeft Van den Berg dronefoto\u2019s laten maken van de nieuwbouw. \u201eIk heb echt wel eens gedacht bij het zien van die foto\u2019s dat wij in een klein schuurtje werken. Maar toen ik hier kwam vond ik dit echt al een hele grote bakkerij.\u201d", "Iedere week zullen er 140 \u00e0 150 vrachtwagens volgeladen worden met broodjes uit Meppel. Dan komt een extra stuk grond goed van pas. Behalve de nieuwbouw, naast de huidige bakkerij, is dan ook het stuk grond tegenover de bakkerij gekocht. Dat fungeert nu als parkeerterrein. Daar is ruimte voor een eventuele verdere uitbreiding. \u201eHet is niet uitgesloten.\u201d Waarschijnlijker is echter dat een volgende uitbreiding eerst plaats gaat vinden in Duitsland.", "Productie duurt tien keer zo lang", "Miljoenen broodjes bakken lijkt een massaproductie, maar dat is het alles behalve. \u201eDe kwaliteit staat bij ons echt voorop. Als we moeten afschalen in productie, om de kwaliteit te verhogen, doen we dat direct.\u201d Uit de bereidingstijd blijkt dat kwantiteit niet belangrijk is voor het Meppeler bedrijf. Het vergt minimaal 30 uur voordat een broodje klaar is, waar dat bij andere bakkerijen vaak minder dan 3 uur is. Daarna gaat het direct de diepvries in - \u201edat stopt het verouderingsproces\u201d - en wordt het vervoerd naar supermarkten, hoofdzakelijk in Nederland, Duitsland, Belgi\u00eb, Ierland, Frankrijk en Engeland.", "\u201eWij willen brood maken zoals meer dan 100 jaar geleden.\u201d Toen duurde het wel even voordat brood was gebakken. Nu kan dat heel snel, maar dat gaat vaak met kunstmatige toevoegingen - en daar doet Pandriks niet aan. \u201eWe gebruiken alleen natuurlijke producten en bijna helemaal biologisch. En er komt heel veel rust in het proces kijken.\u201d Ieder broodje is daarnaast uniek. Het mag dan wel supermodern zijn, er worden geen bakvormen gebruikt.", "loading", "Het merendeel van de broodjes is bedoeld voor kleinhandel, de broodjes die in de supermarkten zelf worden afgebakken. Daarnaast is Pandriks begonnen met een eigen merk met verpakte afbakbroodjes, met de toepasselijke naam SlooOW . Momenteel worden de broodjes nog verpakt in een fabriek in Drachten, maar die verhuist naar de nieuwbouw in Meppel. Van de 75 werknemers uit Drachten, gaan er zo\u2019n 60 mee naar Meppel.", "Water", "Er worden broodjes op tafel gezet. Een trotse glimlach verschijnt op het gezicht van Van den Berg. \u201eZie je die dunne korst mooi glanzen? Wij doen echt geen suiker op de korst om het te laten glimmen. Water is het wondermiddel. Wij gebruiken heel veel water voor de productie. Dat maakt het zo mals. En door het bereidingsproces krijgen we een hele dunne, krokante en glanzende korst.\u201d De broodjes zijn doormidden gesneden, de open structuur valt op. \u201eWij hebben een patent op deze manier van broodbakken. Daarom laten we ook niemand naar binnen.\u201d", "En het lekkerste broodje dat uit Meppel komt? \u201eBiologisch vitaal brood. Dat vind ik het allerlekkerst\u201d, zegt Peter van den Berg. Hij pakt het broodje erbij. \u201eHier zit nog 30 procent meer aan zaden in dan ander brood. Gewoon superlekker. Tien minuten bakken in de oven op 200 graden, dan zijn ze het lekkerst.\u201d"], "authors": ["Stefan Klomp"], "keywords": ["er", "van", "dan", "vierkante", "naar", "en", "uit", "een", "voor", "broodjes", "meter", "meppel", "het", "week", "worden", "dat", "miljoen", "pandriks"], "pubDate": null, "publicationId": "bb59becc-5bf6-3c6d-8cdd-d41716890d16"}