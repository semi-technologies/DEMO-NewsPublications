{"id": "d927ad9b-757c-3eef-8cff-a321badbd919", "title": "Getest: Dit is het beste matras", "url": "https://nu.nl/wonen/6099401/getest-dit-is-het-beste-matras.html", "summary": "Wat is het beste matras?\nDe beste ondersteuning krijg je als je op je rug slaapt.\nDe veerkracht van het matras is goed, maar de drukverdeling is wat minder.\nHierdoor ligt het matras waarschijnlijk voor veel mensen wat minder comfortabel dan het matras van Emma.\nDe Beste uit de Test is het product met het beste testoordeel.", "paragraphs": ["Wat is het beste matras? En welke heeft de beste prijs-kwaliteitverhouding? NU.nl en de Consumentenbond geven antwoord.", "Goede ondersteuning tijdens slapen is belangrijk. Daarnaast is het ook van belang dat je matras goed vocht doorlaat, vooral als je snel transpireert in bed. Ook zijn bepaalde matrassen 'kouder' of 'warmer'. Een kouder matras is prettiger als je het snel warm hebt.", "De Consumentenbond test matrassen op onder meer lichaamsondersteuning, vochtdoorlatendheid en levensduur. Er zijn in totaal 26 matrassen getest die verkrijgbaar zijn.", "Een matras van Emma is de Beste uit de Test. Eentje van Meradiso (Lidl) is de Beste Koop.", "Beste uit de Test: Emma O2", "Dit matras van Emma is een goede allrounder en heeft maar \u00e9\u00e9n hardheid. Het matras blinkt vooral uit op de ligeigenschappen. Het is veerkrachtig en heeft prima drukverdeling. Kortom, voor veel mensen ligt het waarschijnlijk erg lekker. Al blijft dat heel persoonlijk.", "De ondersteuning van het matras is goed voor alle slaaphoudingen. De beste ondersteuning krijg je als je op je rug slaapt. Maar ook zijslapers of buikslapers krijgen voldoende ondersteuning.", "De levensduur van het matras is uitstekend en de vochtdoorlatendheid is voldoende.", "De tijk, de stof die om de kern van het matras zit, is afneembaar en kun je wassen op maximaal 60 graden. Een nadeeltje is dat het matras niet omkeerbaar is van boven- naar onderkant. Wel kun je hem draaien van hoofdeind naar voeteneind.", "Beste Koop: Meradiso (Lidl) 7-zones koudschuimmatras (Hardheid 2)", "Het matras van Lidl is een goed en vooral heel betaalbaar matras. Let op: dit is de versie met hardheid 2. Er is ook een versie met hardheid 3, maar die scoort lager.", "Het Lidl-matras met hardheid 2 biedt goede ondersteuning. Vooral als je op je rug of buik slaapt. De veerkracht van het matras is goed, maar de drukverdeling is wat minder. Hierdoor ligt het matras waarschijnlijk voor veel mensen wat minder comfortabel dan het matras van Emma.", "Net als bij de O2 is de levensduur van dit matras uitstekend en de vochtdoorlatendheid voldoende.", "Het matras is omkeerbaar van boven- naar onderkant, maar helaas niet draaibaar van hoofdeind naar voeteneind. De tijk kun je afnemen en wassen op maximaal 60 graden.", "Verantwoording", "In deze rubriek schrijven we wekelijks over huishoudelijke en technologische apparaten die door de Consumentenbond zijn getest. Dit is een samenwerking tussen de onafhankelijke redactie van NU.nl en de Consumentenbond.", "De Consumentenbond test jaarlijks duizenden producten, samen met gekwalificeerde technici in gespecialiseerde laboratoria in binnen- en buitenland. De producten die getest worden, worden in de winkel gekocht, zodat deze niet vooraf worden gemanipuleerd door fabrikanten.", "Nieuwe modellen worden zo snel mogelijk na introductie getest. Hoe snel dat is, verschilt per product. De Beste uit de Test is het product met het beste testoordeel. Dit kan ook een wat ouder model zijn, omdat een nieuwer model lang niet altijd beter is. De Beste Koop is het product met de beste prijs-kwaliteitverhouding."], "authors": ["Door", "Nu.Nl Consumentenbond"], "keywords": ["beste", "van", "getest", "en", "matras", "een", "met", "dit", "test", "op", "het", "je"], "pubDate": null, "publicationId": "4d7a0f80-7953-388c-9af8-e7a437b5632e"}