{"id": "7d05d854-c39b-30c6-b80e-4bccd15f2d41", "title": "Het jaaroverzicht van de Speld: dode vleermuizen, martelcontainers en een landingsbaan", "url": "https://volkskrant.nl/cultuur-media/het-jaaroverzicht-van-de-speld-dode-vleermuizen-martelcontainers-en-een-landingsbaan~b48e89a2/", "summary": "Zo maak je een mondkapje van een dode vleermuisBeeld De SpeldEindejaarsinterview met het volkEen drukke winkelstraat ten tijde van corona.\n\u2018Dan is het antwoord \u2018ja\u2019.\u2019Vind je het niet vervelend dat veel mensen namens jou menen te moeten praten?\nEen hoge ambtenaar bij de Belastingdienst spreekt van een \u2018ernstige blunder\u2019.\nEuropa wil met het gebaar waardering uitspreken voor het land dat de afgelopen 47 jaar bij de Europese Unie heeft rondgelopen.\n\u2018We hopen dat je hier een leuke tijd hebt gehad en dat je een hoop hebt opgestoken van de tijd dat je lid van de Europese Unie was\u2019, vertelde commissievoorzitter Ursula von der Leyen tijdens een korte toespraak.", "paragraphs": ["De Speld neemt het voortouw en luidt alvast 2020 uit. Met onder meer een interview met het volk, een 6 meter hoge middelvinger naar de zorg en 19 nieuwe spreekwoorden.", "Zo maak je een mondkapje van een dode vleermuis", "Beeld De Speld", "Eindejaarsinterview met het volk", "Een drukke winkelstraat ten tijde van corona. Beeld Hollandse Hoogte", "Hoe zou je jouw 2020 omschrijven?", "\u2018Als ik even voor mijzelf mag spreken: heel dubbel. Veel mensen hebben niet door hoeveel ik heb afgezien dit jaar.\u2019", "Kun je dat toelichten?", "\u2018Doe je eigen onderzoek, zou ik zeggen.\u2019", "Je kunt ons toch wel een beetje uitleggen waar je onvrede vandaan komt?", "\u2018Ik geef alleen maar antwoorden.\u2019", "Dan doen we zelf maar een voorzet. Ben je het zat?", "\u2018Kun je iets specifieker zijn?\u2019", "Nee.", "\u2018Dan is het antwoord \u2018ja\u2019.\u2019", "Vind je het niet vervelend dat veel mensen namens jou menen te moeten praten?", "\u2018Dat is weer typisch iets voor mainstreammedia als jullie om te zeggen. Wat is dit, een trial by media?\u2019", "Wie is eigenlijk je woordvoerder?", "\u2018Agnes Kant.\u2019", "Goed nieuws! Dierenmarkt in Wuhan kan bijna weer open", "De dierenmarkt in Wuhan. Beeld De Speld", "Nederland zit midden in de corona-epidemie, maar in China gaat het langzaam weer de goede kant op. Het aantal nieuwe besmettingen neemt elke dag af, dus de verwachting is dat de beroemde dierenmarkt in Wuhan binnenkort weer open kan.", "\u2018Mensen kunnen niet wachten tot het normale leven weer terugkeert\u2019, zegt verslaggever Sjoerd den Daas. \u2018Ze willen weer naar hun werk, uit eten, en vleermuizen en schubdieren kopen.\u2019", "Hoopvolle berichten! Nog even volhouden allemaal.", "19 nieuwe spreekwoorden waar we over 100 jaar niet meer van weten hoe ze zijn ontstaan", "Beeld De Speld", "De wereld verandert razendsnel en taal verandert razendsnel mee. Hier 19 nieuwe spreekwoorden waarvan we over 100 jaar al niet meer weten hoe ze zijn ontstaan.", "Ik zit zo vol als een kapper (Het heel druk hebben)", "Beter anderhalve meter dan aan het infuus (Het zekere voor het onzekere nemen)", "Als de boa van straat is, dansen de jongeren op het skatepleintje (Je moet blijven handhaven)", "Je kunt van het wc-papier een gordijn maken (Ergens veel te veel van hebben)", "Na de regen komt een lied van BN\u2019ers (Het wordt alleen nog maar erger)", "De sportschooleigenaar gooit zijn toestellen naar buiten (Een slinkse manier vinden om de regels te omzeilen)", "Je achtergrondje aanpassen (Jezelf beter voordoen dan je bent)", "Toen ging de vleermuis in de soep (Toen is het allemaal begonnen)", "Beeld De Speld", "Een voucher krijgen (Je geld kwijt zijn)", "Als een dolfijn in de Amsterdamse haven (Niet op je plek zijn)", "Jezelf een winkelmandje voorhouden (Mij kan niks overkomen)", "Vanuit het raam staan applaudisseren (Doen alsof je iets belangrijk vindt maar in feite niets doen)", "De beste virologen liggen op de ic (Niemand weet wat de juiste oplossing is)", "Een carnaval te ver (Net iets te lang doorgaan)", "Een huishouden van Jan van Haasteren (Niet weten wat je met jezelf aan moet)", "Ga je naar buiten? Pas op voor de tekenprocessievleermuis!", "Beeld De Speld", "Misverstand: martelcontainers gewoon van Belastingdienst", "De martelcontainers zijn eigendom van de Belastingdienst. Beeld De Speld", "De martelcontainers die de politie in het Brabantse Wouwse Plantage heeft gevonden, zijn gewoon eigendom van de Belastingdienst. De politie dacht dat de zeven zeecontainers door criminelen werden gebruikt, maar dat blijkt een misverstand.", "Een hoge ambtenaar bij de Belastingdienst spreekt van een \u2018ernstige blunder\u2019. \u2018De containers in Wouwse Plantage zijn een belangrijk onderdeel van de opsporing van belastingfraudeurs. Nu mensen die kinderopvangtoeslag hebben ontvangen weten hoe wij te werk gaan, kunnen ze ons weer een stap voor zijn. Hier is het laatste woord nog niet over gezegd.\u2019", "Kabinet stopt met woningbouw: \u2018Besmettingen vinden vooral thuis plaats\u2019", "\u2018Als mensen geen huis hebben, kunnen ze ook niet thuis besmet raken.\u2019 Beeld De Speld", "De verspreiding van het coronavirus vindt momenteel vooral in de thuissituatie plaats. Het kabinet gaat daarom stoppen met het bouwen van woningen.", "\u2018Er zijn al veel mensen die geen huis kunnen vinden en we willen die positieve ontwikkeling een stimulans geven\u2019, zegt minister Kajsa Ollongren van Binnenlandse Zaken. \u2018Als mensen geen huis hebben, kunnen ze ook niet thuis besmet raken.\u2019", "Kabinet trekt 200 miljoen uit voor 6 meter hoge middelvinger naar de zorg", "Een middelvinger naar de zorg. Beeld De Speld", "Minister Hugo de Jonge kondigt aan dat er naast een eenmalige bonus van 1.000 euro per zorgmedewerker ook geld wordt vrijgemaakt voor een gigantische middelvinger voor de zorg. De 6 meter hoge, uit marmer vervaardigde middelvinger komt pal voor de ingang van het Erasmus MC te staan.", "Een symbolische plek voor een symbolisch beeld, legt De Jonge uit: \u2018Het gaat ons er niet alleen om de coronacrisis te herdenken, maar ook de behandeling en beloning die zorgmedewerkers de afgelopen tien jaar hebben gekregen. Het is bovendien een aardig signaal voor de komende CAO-onderhandelingen en de discussie over toeslagen, waardoor zorgmedewerkers in de clinch komen te liggen met de fiscus.\u2019", "Cultuursector legt landingsbaan aan om meer kans te maken op staatssteun", "Een landingsbaan op het Museumplein in Amsterdam. Beeld De Speld", "Musea, theaters, concertgebouwen en poppodia hebben de handen ineengeslagen om een vuist te maken voor aanvullende staatssteun. Vanmorgen is er een landingsbaan aangelegd op het Museumplein in Amsterdam. De sector denkt hiermee te voldoen aan de eisen die het kabinet stelt voor extra geld.", "Initiatiefnemers Gijs Scholten van Aschat en Tinkebell willen met de landingsbaan appelleren aan het nationalistische gevoel van trots dat de cultuursector zelf niet kan bieden. \u2018Wij hebben aangegeven hoeveel geld er omgaat in onze sector, dat we goed zijn voor bijna 4 procent van het BNP, maar dat maakt veel minder indruk dan een blauw-witte Boeing op het Museumplein.\u2019", "Kunstenaar Daan Roosegaarde heeft de bijzondere verlichting van de landingsbaan verzorgd.", "Europese Unie doet Groot-Brittanni\u00eb Rituals-pakket cadeau op afscheidsfeestje", "Commissievoorzitter Ursula von der Leyen geeft Rituals-pakket cadeau. Beeld De Speld", "Op de afscheidsborrel van Groot-Brittanni\u00eb heeft de Europese Unie Groot-Brittanni\u00eb een Rituals-pakket cadeau gedaan. Europa wil met het gebaar waardering uitspreken voor het land dat de afgelopen 47 jaar bij de Europese Unie heeft rondgelopen.", "\u2018We hopen dat je hier een leuke tijd hebt gehad en dat je een hoop hebt opgestoken van de tijd dat je lid van de Europese Unie was\u2019, vertelde commissievoorzitter Ursula von der Leyen tijdens een korte toespraak. \u2018Ik denk dat ik namens iedereen spreek als ik zeg dat we je allemaal erg gewaardeerd hebben.\u2019", "Groot-Brittanni\u00eb weet nog niet wat het hierna gaat doen.", "Laffe deugboer blijft thuis op duurzame en diervriendelijke boerderij", "Een laffe deugboer. Beeld De Speld", "Niet alle boeren protesteren. Sommige boeren blijven liever veilig thuis op hun duurzame boerderij zonder dierenleed, omdat ze de toekomst van het boerenbedrijf blijkbaar geen warm hart toedragen.", "Gerben Voet is zo\u2019n laffe deugboer. Hij heeft een kleinschalige boerderij waar hij gebruikmaakt van permacultuur, de oogst verkoopt hij lokaal. Hij noemt zichzelf wel boer, maar waar is meneer als zijn collega\u2019s het gemeentehuis inrijden om hun toekomst veilig te stellen? Precies, thuis, aan het werk op een boerderij die het milieu niet bovenmatig belast. Walgelijk.", "Waarom snappen virologen als enigen niets van virologie?", "Virologen snappen er helemaal niets van. Beeld De Speld", "Hoe kan het toch dat virologen als enigen helemaal niets snappen van virologie? Dat vraagt de Nederlandse bevolking zich af.", "\u2018Iedereen weet precies hoe het zit, behalve de mensen die ervoor gestudeerd hebben\u2019, zegt strandwacht Jelmer Adriaans. \u2018Aerosolen, luchtventilatie, superspreads, het is allemaal zo simpel. Wat doen die mensen de hele dag?\u2019", "Adriaans krijgt bijval van yoga-instructeur Helma Wissen. \u2018Je zou als viroloog toch in staat moeten zijn om een paar welgevallige artikelen te scannen en op basis daarvan mensen een beetje naar de mond te praten. Als dat te moeilijk is, ben je niet geschikt voor je baan.\u2019", "2020 nog een keertje overdoen? Bestel nu of ga naar de betere boekwinkel"], "authors": ["Jochem Van Den Berg"], "keywords": ["vleermuizen", "van", "jaaroverzicht", "het", "op", "martelcontainers", "een", "je", "en", "landingsbaan", "dat", "dode", "te", "niet", "speld", "voor"], "pubDate": "2020-12-08T18:00:10+01:00", "publicationId": "1a359314-37ee-33a8-8de7-301d3eb2ed28"}