{"id": "827fe03f-0930-3a32-a984-7b2af45f251f", "title": "Dronken op je pantoffels: dit is het jaar van de thuisbezorgde borreldoos", "url": "https://nrc.nl/nieuws/2020/12/15/dronken-op-je-pantoffels-op-de-kerstborrel-a4023969", "summary": "En toch zie ik ook weer lichtpuntjes van de anderhalvemetersamenleving, en dat is tijdens de digitale kerstborrel van je werk.\nHeerlijk, op je pantoffels voor je scherm.\nJe kan de slaapverwekkende speech van je ceo \u2013 \u201eHet was een bewogen jaar en de wereld verandert sneller dan ooit\u201d \u2013 lekker op mute zetten.\n\u2014 Geertje Visser (@GeertjeVisser) December 14, 2020Help @Japked \"ben je daarom ge\u00efnteresseerd in een positie waarin je meer de change agent rol op je kan nemen, lees dan verder!\n\u2014 Laurens Tienkamp (@ltienkamp) December 7, 2020.\u2066@Japked\u2069 , ik krijg een samenvatting van een \u2018webinar\u2019 van de Gemeente Amsterdam over \u201csamenwerken\u201d door!", "paragraphs": ["Ik weet het. De nieuwe lockdown hakt er hard in. En toch zie ik ook weer lichtpuntjes van de anderhalvemetersamenleving, en dat is tijdens de digitale kerstborrel van je werk. Eindelijk een Teams-versie die beter is dan de echte. Heerlijk, op je pantoffels voor je scherm.", "Want je hoeft er niet in je glitterrokje voor door weer en wind naar een kantorenpark te fietsen. Je hoeft er niet verplicht te zoenen met je collega\u2019s. Je kan de slaapverwekkende speech van je ceo \u2013 \u201eHet was een bewogen jaar en de wereld verandert sneller dan ooit\u201d \u2013 lekker op mute zetten.", "Je kan tot het laatst blijven zonder dat je de versieringen en de kots mee hoeft te helpen opruimen. En als je de praatjes van die ene saaie collega zat bent, kun je doorklikken en zeggen dat er \u201etechnisch iets misging\u201d.", "En o ja.", "Je kan de virtuele kerstborrel natuurlijk ook helemaal negeren, desnoods met de smoes dat je wifi het niet trok, en toch op tijd thuis zijn voor Love Actually.", "Serieus mensen, ik zie alleen maar voordelen.", "Lees ook: Op naar de online bingo met kersttrui-dresscode", "En dan zijn er ook nog eens hartstikke originele virtuele kerstborrels overal in het land georganiseerd, zo las ik op Twitter toen ik ernaar informeerde. Natuurlijk, er zijn ook werkgevers die helemaal niks hebben georganiseerd, en een lezer schreef me dat het de komende week \u201ezoals elke vrijdagmiddag waarschijnlijk weer thuis aan het bier met borrelnoten zou worden\u201d. Maar ik zag toch opvallend veel spannende virtuele kerstborrelidee\u00ebn langskomen.", "Kerstpubquizzes, kerstdisco\u2019s, kerstbingo\u2019s, kerstkaraokes, kerst-escaperooms, kerstwijnproeverijen, kerstmoordmysteries (?), kerstbioscoopdagen, kerstsurpriseparty\u2019s met geheime sprekers, en natuurlijk de traditionele \u2018wie-heeft-de-lelijkste-kersttruiverkiezingen met lampjes\u2019 \u2013 \u201ede gifbeker gaat hier helemaal leeg\u201d, glunderde een lezer.", "Waar ik ook enorm van onder de indruk was, is van alle digitale trukendozen die er voor online kerstborrels bedacht zijn \u2013 er ging een wereld voor me open.", "Zo las ik over kerstborrels met virtuele selfieruimtes, \u201eaubaderuimtes\u201d en Zoom-snorretjes, Zoom-kerstmutsjes en Zoom-engelenvleugeltjes die je kan aanklikken om virtueel de blits mee te maken.", "Of een virtueel strand waar je met collega\u2019s kan kletsen! En \u201eaparte virtuele hoekjes\u201d waar je met een aantal mensen apart kan gaan staan zoenen, o pardon: chatten.", "Wat ook veel wordt gedaan op de virtuele kerstborrels: samen koken, heel veel zelfs! Van kant-en-klare kerstdiners die door werkgevers bezorgd worden en alleen nog maar opgewarmd hoeven te worden tot dozen vol sushi, tapas of ingredi\u00ebnten voor gezamenlijke online kookworkshops.", "Over dozen gesproken: dit coronajaar is echt het jaar van de thuisbezorgde doos geworden. Er zijn ook een paar werkgevers die een \u201efeestelijke kerstdrive-through\u201d hadden georganiseerd waar het personeel zelf z\u2019n doos kon ophalen \u2013 \u201eals een coronateststraat maar dan met een kerstpakket op het eind\u201d, zoals een lezer het noemde. Maar verder hadden de bezorgdiensten overuren gemaakt. Een twitteraar had er van verschillende afdelingen en opdrachtgevers maar liefst vijf (!) klaarstaan.", "En allemaal met drank, h\u00e8. Je houdt je hart vast wat dat de komende dagen voor bacchanalen achter al die schermen gaat opleveren.", "Aan de andere kant: niemand hoeft na de borrel naar huis te rijden \u2013 nog zo\u2019n voordeel \u2013 en een lezer schreef dat hij er juist veel zin in had om te wachten tot er \u201ecollega\u2019s zo dronken zouden worden dat ze op hun eigen aanrecht gingen dansen\u201d. Ik zou zeggen: ga vast met de screenshotknop klaarzitten.", "Ik kijk er in ieder geval enorm naar uit, wat er allemaal gaat gebeuren, en dan vooral op donderdag 17 december. Dan staan de meeste kerstborrels gepland. Ik ben vooral benieuwd of alle wifi-netwerken het houden, want voor sommige bijeenkomsten hebben zich meer dan driehonderd man (!) aangemeld. Maar als KPN en Ziggo de boel een beetje op orde hebben, wordt het knallen. Want mensen hebben er zin in.", "Natuurlijk reageerden er ook lezers die \u201egezelligheid via Teams mijden als een vegetari\u00ebr de kerstkalkoen\u201d, en een collega mailde: \u201eDoe het niet, met een glas champagne achter je beeldscherm is volgens mij het perfecte recept voor een fikse kerstdepressie.\u201d Maar de rest kon niet wachten.", "Want het was ook \u00e9cht mooi geweest, zo verzekerde een lezer me, die vorige week al een virtuele online kerstquizavond had gehad. \u201eSamen het jaar afsluiten. Boven verwachting leuk, hele avond ontspannen plezier, je vrije zelf zijn, hilarisch, lachen, samen. Heerlijk in een tijd waarin je fysiek/op afstand de spontaniteit zo mist.\u201d Ik zeg: doe mij elk jaar zo\u2019n digitale kerstborrel.", "Wat zeg ik: vanaf nu elke maand, tot het vaccin er is.", "Hoe was jullie kerstborrel? Japke-d. Bouma wil het graag weten en wenst jullie allemaal mooie dagen. Tips via @Japked op Twitter.", "Dit waren de tweets van de week", "De basisscholen dicht, ok\u00e9. Maar de cr\u00e8ches ook\u2026 ik voel de stress van twee drukke banen, drie nog drukkere kinderen en geen minuut meer kunnen concentreren acuut m\u2019n nek in kruipen. \u2014 Geertje Visser (@GeertjeVisser) December 14, 2020", "Help @Japked \"ben je daarom ge\u00efnteresseerd in een positie waarin je meer de change agent rol op je kan nemen, lees dan verder! Het leeuwendeel van je werkzaamheden zitten op de enablement as\". radar de conneries slaat echt uit. \u2014 Dharminder Biharie (@BiharieD) December 11, 2020", "We hebben er weer \u00e9\u00e9n: \"Strategisch werven aan de voorkant\" @Japked Genieten hier! \u2014 Laurens Tienkamp (@ltienkamp) December 7, 2020", ".\u2066@Japked\u2069 , ik krijg een samenvatting van een \u2018webinar\u2019 van de Gemeente Amsterdam over \u201csamenwerken\u201d door! \ud83d\ude31 pic.twitter.com/NUt44renaa \u2014 Katinka Schreuder (@KMSchreuder) December 8, 2020", "Een versie van dit artikel verscheen ook in NRC Handelsblad van 16 december 2020"], "authors": ["Japke-D. Bouma.", "Leestijd Minuten"], "keywords": ["van", "dit", "pantoffels", "een", "en", "ook", "met", "ik", "thuisbezorgde", "op", "dronken", "jaar", "je", "er", "borreldoos", "het"], "pubDate": "2020-12-15T00:00:00Z", "publicationId": "523804ef-c522-3326-9bed-36886aac98cb"}