{"id": "b15a1428-0e32-3b02-bfd0-68f2d4894a61", "title": "Ga je studeren voor een dikke baan of om jezelf te ontwikkelen?", "url": "https://volkskrant.nl/nieuws-achtergrond/ga-je-studeren-voor-een-dikke-baan-of-om-jezelf-te-ontwikkelen~b205831f/", "summary": "\u2018We hebben hier lang de neiging gehad om te zeggen: kies vooral een studie die je leuk vindt, ga iets doen wat je motiveert.\nIemand die eerder voor verpleegkunde koos, kiest nu bijvoorbeeld voor een laboratoriumopleiding.\nVwo\u2019ers zijn sinds de komst van het sociaal leenstelsel niet voor hogere startsalarissen of betere baankansen gegaan.\nDaardoor wordt zo\u2019n studiekeuze veel zwaarder, want dan is het een keuze voor de rest van je leven.\n\u2018Wij proberen die zwaarte er een beetje vanaf te halen door scholieren duidelijk te maken dat studeren veel meer draait om jezelf ontwikkelen en het opdoen van vaardigheden en kennis, en minder om het kiezen van een beroep voor de rest van je leven.\u2019", "paragraphs": ["Aankomende studenten moeten de keuze voor hun studie niet alleen laten afhangen van het salaris. Beeld Matteo Bal", "Vorig jaar, bij de start van het academisch jaar van de Hogeschool Rotterdam deed minister van Volksgezondheid Hugo de Jonge een oproep aan (toekomstige) studenten: kies je opleiding alsjeblieft niet alleen met je hart. De CDA\u2019er zou graag zien dat scholieren vaker kiezen voor werkvelden waar de tekorten het grootst zijn zoals de techniek, ict en zorg. \u2018We hebben hier lang de neiging gehad om te zeggen: kies vooral een studie die je leuk vindt, ga iets doen wat je motiveert. Maar \u2018leuk\u2019 is niet de enige maat der dingen. De samenleving van morgen verwacht meer van ons.\u2019", "Laten jongeren zich inderdaad te veel leiden door wat ze \u2018leuk\u2019 vinden en houden ze te weinig rekening met de arbeidsmarkt? Dat is in ieder geval niet een beeld dat Sandra Mors, decaan op Het Stedelijk in Zutphen en beleidsmedewerker bij de onderwijsvereniging voor loopbaanori\u00ebntatie (NVS-NVL), herkent. \u2018Ik merk dat leerlingen de afgelopen jaren steeds serieuzer met hun studiekeuze bezig zijn. Vooral leerlingen uit lagere welvaartsklassen zijn zich ervan bewust dat ze een lening voor hun studie moeten afsluiten. En daardoor ook meer dan voorheen bezig zijn met wat ze later met die studie kunnen bereiken.\u2019", "Dat blijkt ook uit onderzoek van de Erasmus Universiteit in Rotterdam. Sinds de invoering van het sociaal leenstelsel in 2015 kiezen scholieren vaker voor opleidingen die hoge startsalarissen en goede baankansen beloven. Een aantal factoren is bepalend zoals de sociaal-economische achtergrond, schoolprestaties en de regio waar een scholier woont.", "Onderzoeker Bas Karreman licht toe: \u2018Als je ouders niet zo rijk zijn, kunnen ze je ook minder financi\u00eble ondersteuning bieden waardoor je meer moet lenen. Dat kan een reden zijn om bewuster te kijken naar wat een studie je oplevert.\u2019 Ook scholieren die hard moeten werken voor hun schoolprestaties of weinig studiemogelijkheden in de buurt hebben, zullen een kosten-batenanalyse maken, denkt Karreman. \u2018Zij verwachten misschien studievertraging of moeten uit huis gaan wonen, wat de studieschuld weer doet oplopen.\u2019", "Verschuivingen binnen studieclusters", "Dit betekent overigens niet dat scholieren die voorheen een dansopleiding zouden volgen nu massaal bij economische studies in de collegebanken zitten. Karreman: \u2018Veel verschuivingen vinden binnen studieclusters plaats. Iemand die eerder voor verpleegkunde koos, kiest nu bijvoorbeeld voor een laboratoriumopleiding. Die voorziet in een hoger startsalaris, maar wel binnen hetzelfde cluster, de zorg.\u2019", "Opmerkelijk: Karreman en zijn collega\u2019s vonden alleen significante verschillen in studiekeuze bij havisten. Vwo\u2019ers zijn sinds de komst van het sociaal leenstelsel niet voor hogere startsalarissen of betere baankansen gegaan. Karreman: \u2018Wellicht omdat vwo\u2018ers doorgaans hogere startsalarissen dan havisten in het vooruitzicht hebben, waardoor ze zich minder zorgen maken over hun financi\u00ebn in de toekomst.\u2019", "Nog opmerkelijker: het zijn met name meisjes die sinds de invoering van het leenstelsel vaker kiezen voor opleidingen met een hoger startsalaris. Over de reden kan Karreman alleen maar speculeren. \u2018We hebben kwantitatief data-onderzoek gedaan, dus we zijn niet bekend met de beweegredenen van scholieren.\u2019", "Sandra Mors heeft sinds haar aantreden als decaan in 2005 de studiekeuzes van meisjes eveneens zien veranderen. \u2018Toen ik begon, kozen meisjes nog veel voor de \u2018meisjesberoepen\u2019 in de zorg of het onderwijs. Dat is nu niet meer vanzelfsprekend. Meisjes kiezen in de bovenbouw vaker natuurprofielen en volgen meer exacte vakken.\u2019", "Ook studiekeuzecoach Adine Tjeenk Willink van StudiekeuzeOpMaat ziet dat meisjes tegenwoordig vaker voor b\u00e8taopleidingen kiezen. \u2018Daar is echt een inhaalslag gaande.\u2019 Maar geld speelt in die ontwikkeling geen rol, denkt de studiekeuzecoach. \u2018Dat scholieren puur om het geld een andere keuze maken, zie ik eigenlijk weinig gebeuren. De laatste jaren merk ik ook juist een trend de andere kant op. Scholieren voelen vaker de behoefte om iets te gaan doen met veel maatschappelijke relevantie.\u2019 Zo ziet Tjeenk Willink dat er de laatste jaren steeds meer interesse is voor opleidingen die zich bezighouden met vraagstukken rondom duurzaamheid en klimaat.", "In hoeverre is het raadzaam om bij je studiekeuze te kijken naar cijfers over startsalarissen en baankansen, zoals die te vinden zijn in de Keuzegids of op sites als studiekeuze123.nl? Mors: \u2018Ik wijs scholieren er wel op, maar zeg er altijd bij: dit zijn de cijfers van nu. Wanneer je over vier, vijf jaar afgestudeerd bent, kan de arbeidsmarkt er heel anders uit zien. Als decaan wil ik dat ze verder kijken dan geld alleen. Ik waarschuw leerlingen om alleen voor salaris te kiezen, want waarschijnlijk ben je later vijf dagen in de week, acht uur per dag met je werk bezig. Als je dan na twee jaar al uitgeblust bent, is dat niet alleen slecht voor je welzijn, financieel levert een burn-out je ook niets op.\u2019 In ori\u00ebntatiegesprekken wil Mors daarom dat leerlingen vertellen waar ze gelukkig van worden. \u2018Ik wil weten waar hun ogen van gaan glanzen. En dat zeg ik dan ook: \u2018H\u00e9 , nu zie ik je lachen, vertel eens waar je nu enthousiast van wordt?\u2019", "Ook Tjeenk Willink vindt dat je de cijfers over startsalarissen en baankansen in perspectief moet plaatsen. \u2018De banen van nu zijn niet de banen van morgen. Bovendien is de tijd dat je 25 jaar voor dezelfde werkgever werkte wel voorbij.\u2019 Dat besef is er bij scholieren nog niet altijd, zegt Tjeenk Willink. Daardoor wordt zo\u2019n studiekeuze veel zwaarder, want dan is het een keuze voor de rest van je leven. \u2018Wij proberen die zwaarte er een beetje vanaf te halen door scholieren duidelijk te maken dat studeren veel meer draait om jezelf ontwikkelen en het opdoen van vaardigheden en kennis, en minder om het kiezen van een beroep voor de rest van je leven.\u2019"], "authors": ["Devi Smits"], "keywords": ["jezelf", "van", "dikke", "het", "die", "zijn", "studeren", "een", "je", "om", "te", "ga", "dat", "en", "ontwikkelen", "niet", "voor"], "pubDate": "2020-11-10T18:23:00+01:00", "publicationId": "1a359314-37ee-33a8-8de7-301d3eb2ed28"}