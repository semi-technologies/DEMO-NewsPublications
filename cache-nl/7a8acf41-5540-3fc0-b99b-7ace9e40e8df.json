{"id": "7a8acf41-5540-3fc0-b99b-7ace9e40e8df", "title": "Wordt kuchscherm, covidioot of blokjesverjaardag het woord van het jaar?", "url": "https://trouw.nl/cultuur-media/wordt-kuchscherm-covidioot-of-blokjesverjaardag-het-woord-van-het-jaar~b2845bee/", "summary": "\u2018Jojolockdown\u2019, \u2018viruswappie\u2019, \u2018anderhalvemetersamenleving\u2019: de shortlist voor het Van Dale woord van het jaar bestaat voor ruim 80 procent uit coronatermen.\n\u201cOm mee te tellen moet een woord ook echt dit jaar ontstaan zijn\u201d, zegt Den Boon, die ook taalcolumnist is bij Trouw.\nHet woord 'kuchscherm' zou wel eens het woord van het jaar kunnen worden.\nIedereen werd getriggerd om woorden en uitdrukkingen voor die nieuwe werkelijkheid te cre\u00ebren.\u201dDe Engelse woordenboekuitgever Oxford Languages verkiest vanwege de grote toevoer van nieuwe begrippen eenmalig helemaal geen woord van het jaar.\n\u201cAls mensen voor een minder bekend woord als jojolockdown gaan, wordt dat het woord van het jaar.", "paragraphs": ["\u2018Jojolockdown\u2019, \u2018viruswappie\u2019, \u2018anderhalvemetersamenleving\u2019: de shortlist voor het Van Dale woord van het jaar bestaat voor ruim 80 procent uit coronatermen. Het hele jaar konden mensen nieuwe woorden uit 2020 insturen. Dinsdag publiceerde Van Dale de top-20, samengesteld onder leiding van hoofdredacteur Ton den Boon.", "\u201cOm mee te tellen moet een woord ook echt dit jaar ontstaan zijn\u201d, zegt Den Boon, die ook taalcolumnist is bij Trouw. \u201cCancelcultuur werd een aantal keer ingestuurd, maar staat niet op de lijst omdat het in 2019 ook al voorkwam. Ook moet het woord in reguliere media worden aangetroffen. Iets kan veel voorbijkomen op Twitter, maar het moet ook in de krant hebben gestaan.\u201d", "Coronawoordenboek", "De focus op coronawoorden is voor Den Boon niets nieuws. Sinds maart houdt hij op taalbank.nl een coronawoordenboek bij, waar inmiddels ruim duizend termen in staan. Ook verscheen in november zijn boek \u2018De taal van het nieuwe normaal\u2019. Hij had dan ook al uitgezocht waar al die woorden vandaan komen. Zoals \u2018blokjesverjaardag\u2019, dat op de shortlist staat. \u201cMark Rutte introduceerde die term voor het hele land tijdens een persconferentie. Sindsdien heb ik ook andere samenstellingen als \u2018blokjesfeest\u2019 en \u2018blokjesbruiloft\u2019 gezien.\u201d", "Wel heeft hij geprobeerd te vari\u00ebren in een selectie die erg coronamoe zou kunnen maken (\u00f3\u00f3k een woord op de lijst). \u201cAnders krijg je wel een heel monolithisch beeld van het jaar. Er speelden ook andere belangrijke thema's. Begin dit jaar hadden we de stikstofcrisis en boerenprotesten, al leverde dat eigenlijk geen nieuwe woorden op. Maar Black Lives Matter leidde tot de inzending \u2018racismeknieler\u2019.\u201d", "Verder staan \u2018stekkergekte\u2019 en \u2018klimaatwanhoper\u2019 op de lijst. En \u2018fabeltjesfuik\u2019, een vondst van \u2018Zondag met Lubach\u2019, dat naast coronacomplotten bijvoorbeeld ook op 5G-complottheorie\u00ebn slaat.", "Een kuchscherm in een bus in Eindhoven. Het woord 'kuchscherm' zou wel eens het woord van het jaar kunnen worden. Beeld ANP", "Uitzonderlijk veel nieuwe taal", "Het blijft een apart jaar, ook taalkundig. Hoewel het aantal inzendingen vergelijkbaar is met normaal, heeft de pandemie uitzonderlijk veel nieuwe taal opgeleverd. \u201cDe coronacrisis is dermate ingrijpend op alle vlakken \u2013 persoonlijk, sociaal, medisch, bestuurlijk, economisch \u2013 dat iedereen ermee te maken heeft gekregen. Iedereen werd getriggerd om woorden en uitdrukkingen voor die nieuwe werkelijkheid te cre\u00ebren.\u201d", "De Engelse woordenboekuitgever Oxford Languages verkiest vanwege de grote toevoer van nieuwe begrippen eenmalig helemaal geen woord van het jaar. In plaats daarvan schrijft de uitgever over een paar van de belangrijke thema's van 2020. Zo ver wil Van Dale niet gaan. \u201cWij vinden dat er veel woorden zijn die iets zeggen over onze samenleving, en hoe onze samenleving verandert.\u201d", "Welk van de twintig woorden het meest over deze tijd zegt, mag Nederland bepalen. Tot 14 december vijf uur \u2018s middags kan er gestemd worden op woordvanhetjaar.nl. Daar zijn ook uitgebreide definities van de termen te vinden.", "Wordt het anderhalvemetersamenleving? Of strijkt \u2018hoestschaamte\u2019 of \u2018covidioot\u2019 straks met de eer? Op 15 december wordt de uitslag bekendgemaakt. \u201cDe uitkomst is geheel aan de stemmers\u201d, zegt Den Boon. \u201cAls mensen voor een minder bekend woord als jojolockdown gaan, wordt dat het woord van het jaar. En als je mijn voorspelling vraagt: ik zit er altijd naast. Vorig jaar had ik \u2018boomer\u2019 ook niet op nummer 1 bedacht.\u201d", "Lees ook:", "Het Nederlands kan best tegen een stootje", "Verloedert het Nederlands? Nee, verzekert Nicoline van der Sijs in haar boek \u201815 eeuwen Nederlandse taal\u2019, afgelopen weekeind bekroond met de Taalboekenprijs 2020. \u2018De enige taal die niet verandert, is een dode taal.\u2019"], "authors": ["Rufus Kain"], "keywords": ["kuchscherm", "van", "covidioot", "het", "op", "nieuwe", "die", "een", "wordt", "blokjesverjaardag", "ook", "jaar", "en", "woord"], "pubDate": "2020-12-01T17:16:00+01:00", "publicationId": "b66cd8e4-4294-3571-bcd7-e490527f1a48"}