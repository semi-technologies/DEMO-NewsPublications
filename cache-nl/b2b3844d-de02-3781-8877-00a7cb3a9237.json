{"id": "b2b3844d-de02-3781-8877-00a7cb3a9237", "title": "Rapper Winne wil niet per se een boodschap kwijt, eerder een energie", "url": "https://www.parool.nl/kunst-media/rapper-winne-wil-niet-per-se-een-boodschap-kwijt-eerder-een-energie~b0240499/", "summary": "Met So So Lobi 2 wil rapper Winne met verschillende generaties artiesten een belangrijke boodschap uitdragen: alleen maar liefde.\nMijn debuut gaf de bevestiging dat ik talent had.\u201dWinne leerde dat jaar veel.\n\u201cIk droomde ervan een succesvol artiest te zijn, maar toen ik dat eenmaal had ervaren, merkte ik dat het me niet gelukkig maakte.\nEn dat was dat liefde het allerbelangrijkste is.\nEmms, rapper van Broederliefde, zag dat en zei: \u2018Laat die tranen maar gaan.\u2019 Toen heb ik een halfuur gehuild en daarna moest ik nog die sessie doen.", "paragraphs": ["Met So So Lobi 2 wil rapper Winne met verschillende generaties artiesten een belangrijke boodschap uitdragen: alleen maar liefde. \u2018Dit jaar heeft So So Lobi 2 afgedwongen.\u2019", "Het jaar 2009 was misschien wel het succesvolste jaar in de carri\u00e8re van rapper Winne (42) \u2013 echte naam Winston Bergwijn. Zijn langverwachte debuutalbum Winne zonder strijd verscheen, hij won drie State Awards en er kwam een mixtape uit: So so lobi, een initiatief van Winne en kledingmerk Patta in samenwerking met talloze rappers als Kempi, Faber\u00adyayo en RBDjan met als boodschap: alleen maar liefde. \u201cIk had een platencontract gekregen op basis van \u00e9\u00e9n demo. Daarom vroeg ik me steeds af of ik hier wel hoorde. Mijn debuut gaf de bevestiging dat ik talent had.\u201d", "Winne leerde dat jaar veel. \u201cIk droomde ervan een succesvol artiest te zijn, maar toen ik dat eenmaal had ervaren, merkte ik dat het me niet gelukkig maakte. Ik dacht: als iedereen nu naar me luistert, wat wil ik ze dan vertellen? En dat was dat liefde het allerbelangrijkste is. Die bevestiging is leuk, het is alleen heel iets anders dan muziek voor zichzelf laten spreken en een hart of een ziel te raken.\u201d", "Toenemend wapengeweld", "Winne behoort al jaren tot de belangrijkste rappers van Nederland. Hij bracht de ep Onoverwinnelijk (2007) uit, de albums Winne zonder strijd (2009) en Oprecht door zee (2018), en vormde in 2013 met rappers Jiggy Dj\u00e9, Sticks en producer Dr. Moon de rapformatie Great Minds, waarvan dat jaar ook een album is verschenen (Great minds).", "Bijna elf jaar na het verschijnen van So so lobi is er dan eindelijk een deel twee. \u201cNa Black Lives Matter, een pandemie en toenemend vuurwapen- en messengeweld wilde ik weer positieve energie de wereld insturen. Dit jaar heeft So so lobi 2 afgedwongen.\u201d", "Hij benaderde de Amsterdamse rapper Yung Nnelg en producer Bnnyhunna om tijdens het hele proces onder andere \u2018de energie te bewaken\u2019. Winne was bij elke studiosessie aanwezig. Uiteindelijk kwamen er meer dan dertig artiesten over de vloer, van eerdere generaties als Sticks, Akwasi en Kleine Viezerik tot aan nieuwe talenten als S10, ADF Samski en Sor.", "Op So so lobi 2 zou ook rapper Jiggy Dj\u00e9 (Vincent Patty, directeur van Noah\u2019s Ark en Top Notch) verschijnen, die al jaren alleen nog sporadisch rapt en zich vooral focust op zijn werkzaamheden als directeur. Winne had een weddenschap om honderd euro met rapper Hef (A&R-manager bij beide labels). Hef zei dat Jiggy op dit album niet zou gaan rappen. En inderdaad. Het kwam er niet van. \u201cIk ben nu honderd euro lichter,\u201d zegt Winne lachend", "Het is zeldzaam dat zo veel artiesten op \u00e9\u00e9n plaat te horen zijn. Allemaal hebben ze een andere stijl en allemaal benaderen op hun eigen manier.", "Winne wilde zelf niet per se een boodschap kwijt. Eerder een energie. \u201cTijdens gesprekken over Black Lives Matter viel mijn naam. \u2018Moet hij niet meer dit doen of dat doen? Het lukt hem dingen te zeggen zonder te polariseren.\u2019 Ik ging bij mezelf te rade of ik me ook moest uitspreken, maar ik voel me niet goed in die rol. Ik geloof dat mijn boodschap en mijn energie via muziek het effectiefst zijn.\u201d", "Publiekelijk rouwen", "Een week voor de release van So so lobi 2 nam Winne met collega-rappers als RBDjan, Rocks, Sor, Zwangere Guy en ADF Samski een studiosessie op. Aan het eind raakte Winne ge\u00ebmotioneerd. Hij dacht aan zijn beste vriend en rapper Feis, die in 2019 op nieuwjaarsnacht tijdens een onbenullige caf\u00e9ruzie in Rotterdam op 32-jarige leeftijd werd doodgeschoten. \u201cDe echte huilbui had daarvoor al plaatsgevonden. Ik realiseerde me toen dat ik mijn broeder aan het eren was en die emotie overviel me. Emms, rapper van Broederliefde, zag dat en zei: \u2018Laat die tranen maar gaan.\u2019 Toen heb ik een halfuur gehuild en daarna moest ik nog die sessie doen. Ik was enorm aangeslagen.\u201d", "In So so lobi 2 verwijst Winne een aantal keren naar Feis. Het meest ingewikkelde aan zijn dood vindt Winne dat hij publiekelijk moet rouwen. \u201cHet is elke dag top of mind en onderdeel van mijn leven. Als je er niets over zegt, is het the elephant in the room en als je er wel iets over zegt, zorgt het voor spanning. Ik moet voor mezelf een manier vinden om daarmee te dealen.\u201d", "So so lobi 2 is in samenwerking met Patta verschenen bij Top Notch. De opbrengst gaat naar een fonds dat zich inzet voor de bestrijding van geweld tegen meisjes en vrouwen van kleur."], "authors": ["Rajko Disseldorp"], "keywords": ["lobi", "van", "als", "winne", "boodschap", "se", "wil", "het", "ik", "eerder", "een", "niet", "kwijt", "rapper", "en", "dat", "te", "energie"], "pubDate": "2020-11-27T12:27:14+01:00", "publicationId": "a3002aeb-6d5a-3894-adcb-0212effbc567"}