{"id": "222bc169-2383-3d33-8a78-11a69325277b", "title": "Of ze nou illegaal vuurwerk afsteken of Eric Wiebes heten: volwassen mannen zeggen geen sorry", "url": "https://volkskrant.nl/columns-opinie/of-ze-nou-illegaal-vuurwerk-afsteken-of-eric-wiebes-heten-volwassen-mannen-zeggen-geen-sorry~b84a85c6/", "summary": "Gewoon sorry durven zeggen is weinigen gegeven, van laag tot hoog, en ook deze vier volwassen kerels zijn het niet van plan.\nSoms stamelen ze een \u2018best vervelend\u2019, alsof ze wakker schrikken, en ook dat is zelfbeklag.\nDie ging voorop, aldus de camerabeelden van het eetcaf\u00e9, dat net als de andere dijkhuizen deels werd verwoest door de nieuwjaarsbom.\nBeeld Hollandse HoogteDe rechter: \u2018Alle vier zeggen: we hebben het niet gedaan.\nEn aan de mannen van het RIVM die, gevraagd naar het trage vaccineren tegen een levensbedreigend virus, de schuld doorschuiven naar \u2018het politieke gedoe\u2019 en \u2018het mediagedoe\u2019.", "paragraphs": ["Gewoon sorry durven zeggen is weinigen gegeven, van laag tot hoog, en ook deze vier volwassen kerels zijn het niet van plan. Op de gang adviseert hun advocaat nogmaals een blijk van mededogen, maar gaande de rechtszaak lijkt die opdracht groter dan henzelf. Soms stamelen ze een \u2018best vervelend\u2019, alsof ze wakker schrikken, en ook dat is zelfbeklag.", "Ze stonden op of onder de dijk, die nieuwjaarsnacht, en iemand droeg een grote doos op z\u2019n rechterschouder, waarschijnlijk Van M., een grote man met smalle ogen. Die ging voorop, aldus de camerabeelden van het eetcaf\u00e9, dat net als de andere dijkhuizen deels werd verwoest door de nieuwjaarsbom.", "Maar ja, zegt Van M., wie heeft het dan aangestoken h\u00e8? Hij niet. Hij had alleen een \u2018klein doosje\u2019 op de dijk gezet, met \u2018twee pakjes astronauten van tien stuks\u2019 en die slaan geen vijftig ruiten stuk, dakpannen los, een kozijn dwars door dat eetcaf\u00e9 heen. Die duwen geen eikenhouten voordeur uit de sponning bij Bas en Riet, de dijkbewoners die nooit excuses kregen van hun dorpsgenoten.", "Illegaal vuurwerk, Urk. Beeld Hollandse Hoogte", "De rechter: \u2018Alle vier zeggen: we hebben het niet gedaan. Dus moet er ten minste \u00e9\u00e9ntje zijn die liegt.\u2019", "De J.: \u2018Ik heb het niet aangestoken. Dus.\u2019", "K.: \u2018Ik heb alleen gekeken.\u2019", "Van R.: \u2018Ik ben daar geweest, maar ik heb het eigenlijk niet gedaan.\u2019", "\u2018Wie deed het dan?\u2019", "\u2018Dat durf ik niet te zeggen.\u2019", "\u2018U d\u00farft het niet te zeggen?\u2019", "\u2018Ik weet het niet.\u2019", "Ze hebben een eigen bedrijf, als schilder, in de metaal, de bouw en de wegenbouw, ze zijn getrouwd, hebben kinderen, ze zijn de puberteit allang voorbij. Ze hadden een feestje bij familie en vrienden in het dorp, en \u2019s nachts trokken ze de dijk op maar niemand stak die lont aan, edelachtbare, \u2018ik kan het m\u2019n eigen niet herinneren\u2019.", "Er vielen geen gewonden want behalve een autistische man die daar woont, voor de rust, was niemand thuis \u2013 zijn vader is naar de rechtbank gekomen om hem ervan te verzekeren dat er recht wordt gedaan. Zijn zoon moest wekenlang elders wonen.", "Illegaal vuurwerk, Veen. Beeld ANP", "\u2018Dan heb je als volwassen kerels toch wat uit te leggen\u2019, zegt de officier van justitie, maar Van M. houdt z\u2019n jas aan en z\u2019n mond dicht, \u2018hij schildert beter dan hij praat\u2019, probeert zijn advocaat.", "Van R.: \u2018ik vind het wel vervelend.\u2019", "Rechter: \u2018voor wie?\u2019", "\u2018Voor iedereen. Ook voor mij. Omdat ik al twee jaar als verdachte naar voren wordt geschoven.\u2019", "\u2018En de benadeelden?\u2019", "K.: \u2018Ja, voor de benadeelden is het ook vervelend. Maar ik heb niks gedaan dus ik voel me niet aangesproken.\u2019", "\u2018Er was geen reden om langs te gaan bij de slachtoffers?\u2019", "K.: \u2018Blijkbaar niet.\u2019", "Sorry zeggen is vaak de beste oplossing, maar ook de moeilijkste, zeker als je overtuigd bent van je eigen gelijk. Staande de rechtszaak denk ik aan het \u2018niet te nederig zijn\u2019 dat ex-staatssecretaris Wiebes schreef op het ambtelijk advies om excuses te maken aan de slachtoffers van de belastingdienst. En aan de mannen van het RIVM die, gevraagd naar het trage vaccineren tegen een levensbedreigend virus, de schuld doorschuiven naar \u2018het politieke gedoe\u2019 en \u2018het mediagedoe\u2019.", "\u2018Ik praat niet met de media\u2019, zegt Van M., boos omdat ik eerder schreef over de vuurwerkbom, en over het uitblijven van een rechtszaak. Ook zijn advocaat geeft de krant de schuld, en zet artikel 6 in van het Europees mensenrechtenverdrag, \u2018recht op een eerlijk proces\u2019, want twee jaar wachten op een rechtszaak is niet binnen de \u2018redelijke termijn\u2019.", "Illegaal vuurwerk, Maasdam. Beeld ANP", "De explosie was om 01 uur 43 minuten en 28 seconden precies. Een vuurwerkdeskundige uit Rotterdam stelde vast dat het shells waren, mortierbommen, al ging het bewijsmateriaal met de klap verloren. Een dag later kwamen de vier volwassen kerels bij elkaar om het gebeurde te bespreken, en daarna meldden ze zich bij de politie, want ze stonden op die camerabeelden, maar verder hadden ze het niet gedaan.", "De officier van justitie is gebeten: \u2018een dergelijke mortier wordt in de oorlog naar de vijand gegooid\u2019, zegt ze, en er is kans op recidive, \u2018de bagatelliserende houding, het geen verantwoording afleggen, dat geeft geen enkel vertrouwen\u2019.", "Ze eist werkstraffen en, voor Van M., drie maanden voorwaardelijk.", "\u2018Dit zijn hardwerkende mannen die brood op de plank moeten hebben\u2019, pareert de advocaat. En hij zegt dat bij Bas en Riet nog steeds dezelfde gordijnen voor de ramen hangen, dus zo heel erg kapot waren ze niet.", "De vier volwassen kerels zelf hoeven verder geen laatste woord. Als de zaak ten einde is lopen ze zwijgend de slachtoffers voorbij, die toch al met loden schoenen naar de rechtbank waren gekomen."], "authors": ["Toine Heijmans"], "keywords": ["ik", "mannen", "zijn", "vuurwerk", "ze", "heten", "die", "nou", "van", "en", "sorry", "een", "zeggen", "volwassen", "illegaal", "op", "het", "wiebes", "niet"], "pubDate": "2021-01-03T16:47:58Z", "publicationId": "1a359314-37ee-33a8-8de7-301d3eb2ed28"}