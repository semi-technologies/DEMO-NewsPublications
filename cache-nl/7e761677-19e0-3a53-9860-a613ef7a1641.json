{"id": "7e761677-19e0-3a53-9860-a613ef7a1641", "title": "Regering VS: Boete van 200 miljoen dollar voor Californi\u00eb om abortuswet", "url": "https://nu.nl/buitenland/6097192/regering-vs-boete-van-200-miljoen-dollar-voor-californie-om-abortuswet.html", "summary": "De regering van de Amerikaanse president Donald Trump heeft donderdag een financi\u00eble sanctie van 200 miljoen dollar (ongeveer 164 miljoen euro) voor de staat Californi\u00eb aangekondigd, vanwege de abortuswetgeving die de staat hanteert.\nHet Amerikaanse ministerie van Volksgezondheid liet woensdag weten dat het 200 miljoen dollar aan financiering inhoudt voor de staat, als de wet niet wordt teruggetrokken.\nDit geld zou worden gebruikt voor de gezondheidszorg van de armste inwoners van Californi\u00eb.\nGavin Newsom, de gouverneur van Californi\u00eb, noemt de financi\u00eble sanctie \"kleingeestig\".\n\"Wat je ook denkt over de legaliteit van abortus, niemand mag gestraft worden als hij weigert te betalen of bij te dragen voor de terugtrekking van menselijk leven\", aldus Roger Severino, directeur van het bureau voor burgerrechten van het ministerie van Volksgezondheid.", "paragraphs": ["De regering van de Amerikaanse president Donald Trump heeft donderdag een financi\u00eble sanctie van 200 miljoen dollar (ongeveer 164 miljoen euro) voor de staat Californi\u00eb aangekondigd, vanwege de abortuswetgeving die de staat hanteert. In Californi\u00eb zijn zorgverzekeraars verplicht om de kosten van abortussen te vergoeden, wat volgens de conservatieve president tegen de federale wetgeving ingaat.", "Het Amerikaanse ministerie van Volksgezondheid liet woensdag weten dat het 200 miljoen dollar aan financiering inhoudt voor de staat, als de wet niet wordt teruggetrokken. Dit geld zou worden gebruikt voor de gezondheidszorg van de armste inwoners van Californi\u00eb.", "Gavin Newsom, de gouverneur van Californi\u00eb, noemt de financi\u00eble sanctie \"kleingeestig\". \"De gezondheid van vrouwen is de volksgezondheid\", aldus Newsom in een verklaring. De staat Californi\u00eb nam in 2014 wetgeving aan die werkgevers en particuliere verzekeringsmaatschappijen verplicht om de vergoeding van abortussen in ziektekostenverzekeringen op te nemen.", "De regering van Trump stelde eerder dit jaar dat de wetgeving in Californi\u00eb in strijd is met de federale wet. Het zou namelijk gewetensvrijheid beperken, omdat het verzekeraars discrimineert die weigeren abortussen te vergoeden.", "\"Wat je ook denkt over de legaliteit van abortus, niemand mag gestraft worden als hij weigert te betalen of bij te dragen voor de terugtrekking van menselijk leven\", aldus Roger Severino, directeur van het bureau voor burgerrechten van het ministerie van Volksgezondheid."], "authors": ["Door", "Anp Nu.Nl"], "keywords": ["van", "om", "boete", "die", "dollar", "vs", "californi\u00eb", "te", "wetgeving", "staat", "abortuswet", "voor", "volksgezondheid", "miljoen", "het", "regering"], "pubDate": null, "publicationId": "4d7a0f80-7953-388c-9af8-e7a437b5632e"}