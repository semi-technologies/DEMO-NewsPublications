{"id": "988716ab-7329-30c4-ac2a-1a6277fd602c", "title": "Handbalsters met puzzel op tafel naar EK-training", "url": "https://www.parool.nl/sport/handbalsters-met-puzzel-op-tafel-naar-ek-training~b77e71d9/", "summary": "Dus toen ze hoorden over de restricties week op Papendal, waar de nationale selectie zich voorbereidt op het EK dat op 3 december begint, zei Wester tegen Abbingh: \u201cEr is een puzzel van zes meter.\nJij begint aan de ene kant en ik aan de andere.\u201dIn normale omstandigheden doen de Nederlandse handbalsters bakkies koffie en ze bezoeken elkaars hotelkamer.\nMede-organisator Denemarken liet daarop weten dat het land zou onderzoeken of het de volledige organisatie op zich kon nemen.\nHet zijn andere omstandigheden, er zijn zoveel nieuwe meiden bij.\nEn een EK is ook altijd wel een beetje een slachtpartij.", "paragraphs": ["Keepster Tess Wester tijdens een persmoment op Papendal. Beeld BSR Agency", "In Odense, de Deense stad waar ze clubhandbal spelen, zijn Tess Wester en Lois Abbingh liefhebbers van puzzelen. Dus toen ze hoorden over de restricties week op Papendal, waar de nationale selectie zich voorbereidt op het EK dat op 3 december begint, zei Wester tegen Abbingh: \u201cEr is een puzzel van zes meter. Jij begint aan de ene kant en ik aan de andere.\u201d", "In normale omstandigheden doen de Nederlandse handbalsters bakkies koffie en ze bezoeken elkaars hotelkamer. De keren dat de selectie samenkomt zijn meer dan een voorbereiding op grootse doelen als een WK-titel of olympisch goud. Het is ook een hereniging met generatie\u00adgenoten, vriendinnen soms, met wie ze al veel meemaakten. Die saamhorigheid noemden ze als een van de redenen voor hun wereldtitel een jaar geleden. Maar dit keer heeft iedereen een eigen kamer. Even langsgaan is verboden en ook buiten de kamer is het sleutelwoord afstand. Althans, zolang er niet getraind wordt.", "Niet naar buiten", "\u201cJe bent nu een individuele sporter, van wie wordt verwacht dat je met een team presteert,\u201d zegt Wester in een digitale persbijeenkomst. Ze zit achter een laptop in een veertig meter lange zaal, waar buiten beeld een aantal teamgenoten op afstand hun eigen gesprek hebben.", "Na komende week verplaatst het team zich naar Denemarken voor het EK. Wester: \u201cDrie weken lang in een hotel waar je niet naar buiten mag, een topprestatie leveren in omstandigheden die we allemaal nog nooit hebben gehad, dat wordt wel pittig.\u201d", "Maar, er \u00eds een EK en dat is al heel wat. Eigenlijk zou de Nederlandse ploeg in het Noorse Trondheim spelen, totdat de Noorse regering uit angst voor het coronavirus besloot het evenement terug te geven aan de Europese bond. Mede-organisator Denemarken liet daarop weten dat het land zou onderzoeken of het de volledige organisatie op zich kon nemen. Uitsluitsel zou snel volgen, maar duurde uiteindelijk bijna een week langer dan beloofd.", "Abbingh: \u201cIk had de laatste dagen echt zoiets van: ik weet het niet. Hoe langer het duurde, hoe minder hoop ik eigenlijk had. De organisatie ging er wel vanuit dat alles door zou gaan, maar het werd een politiek probleem. En ja, als zij het nou niet kunnen verkopen dat er zestien verschillende landen in Denemarken binnen\u00adkomen, dan kan het natuurlijk stuk\u00adlopen.\u201d", "Zonder familie", "De wereldkampioen komt voor het eerst sinds de mondiale titelwinst weer in actie op een eindtoernooi. In het Deense Kolding spelen ze vanaf volgende week met nauwelijks publiek, zonder familie of vrienden. Mocht er een positieve coronatest zijn, gaat de speelster direct in quarantaine en wordt de rest van het team nogmaals getest. Zijn de resultaten negatief, dan wordt er sowieso doorgespeeld. Dat is anders dan de voorwaarden in Noorwegen: \u00e9\u00e9n positieve test na een wedstrijd en beide teams zouden terug naar huis moeten. Abbingh: \u201cIk ben wel blij dat het nu eerlijk is. Dat iedereen in elk geval te maken heeft met dezelfde regels.\u201d", "Opnieuw beginnen", "Het team mist de vrouw die vorig jaar op het WK tot beste speelster werd verkozen: Estavana Polman. Door een kruisbandblessure zit zij thuis. \u201cNatuurlijk, we zijn wereldkampioen,\u201d zegt Wester, \u201cmaar alles bij elkaar hebben we wel een gevoel dat we een soort van opnieuw moeten beginnen. Het zijn andere omstandigheden, er zijn zoveel nieuwe meiden bij. En een EK is ook altijd wel een beetje een slachtpartij. Maar we gaan erheen om te presteren en verwachten veel van onszelf.\u201d", "Rest de vraag wat er gebeurt als in Papendal het midden van de zesmeterpuzzel wordt bereikt. Wester: \u201cDan maar stukje voor stukje, of zo.\u201d"], "authors": ["Lisette Van Der Geest"], "keywords": ["ektraining", "wester", "handbalsters", "van", "puzzel", "het", "op", "met", "naar", "zijn", "een", "ze", "tafel", "dat", "en", "er"], "pubDate": "2020-11-25T12:48:46+01:00", "publicationId": "a3002aeb-6d5a-3894-adcb-0212effbc567"}