{"id": "5b80d9f9-a895-33ed-9674-97154e3bca7c", "title": "Oud-deelnemer Big Brother: \u2018Met je blote reet scoor je\u2019", "url": "https://www.parool.nl/kunst-media/oud-deelnemer-big-brother-met-je-blote-reet-scoor-je~ba6c55b1a/", "summary": "Dan is het over en klaar met de roem.\u201d De impact van het programma werd door alles en iedereen bruut onderschat.\nEn om \u00adcamera\u2019s en microfoons te testen.\nHoe ze je in beeld brengen en hoe je dus overkomt op tv, daar heb je geen enkele grip op.\nEn dat je popie jopie moet doen om in de smaak te vallen.\nMet je blote reet scoor je punten, dat weet iedereen nu.", "paragraphs": ["Martin Jonkman, deelnemer aan het eerste seizoen van Big Brother. \u2018Ik wist al snel: mijn normale leven is weg.\u2019 Beeld Koen Verheijden", "Hij weet nog goed wat hoofdredacteur Hummie van de Tonnekreek tegen de eerste lichting deelnemers aan Big Brother in 1999 zei: \u201cJongens, jullie gaan bekend worden. Maar houd er ook rekening mee: over een paar maanden is iedereen je weer vergeten. Dan is het over en klaar met de roem.\u201d De impact van het programma werd door alles en iedereen bruut onderschat. Zelfs de eerste afvaller ooit wordt nog \u00adaltijd geregeld op straat herkend.", "Martin Jonkman uit Veldhoven, nu 54 en net als toen werkzaam in de airconditioningbranche, zat amper een week in het met camera\u2019s behangen Big Brotherhuis. \u201cWaarom ik meedeed? Het ontstond uit een grap van mijn neefjes die mij stiekem opgaven. \u2018Echt wat voor jou, ome Mart!\u2019 Ach, waarom ook niet. Ik vond het best interessant. Ge\u00efsoleerd zijn van de rest van de wereld, dat concept sprak me aan.\u201d", "In tegenstelling tot alle overige kandidaten uit seizoen 1, zoals winnaar Bart, zijn scharrel Sabine en knuffelbeer Ruud, was Jonkman de enige die vooraf al deelnam aan proefopnames. \u201cIk had dus al een week in dat huis gezeten! Dat was vooral om te zien of het zou werken. En om \u00adcamera\u2019s en microfoons te testen. We hadden meteen de grootste lol.\u201d", "Geen grip", "\u201cIk wist dus al hoe alles werkte,\u201d vervolgt Jonkman. \u201cOok dat er maar acht bedden waren en er eentje was verstopt. Ik mocht niet vertellen waar dat lag. Het spel meespelen met die voorkennis, vond ik lastig. Maar het klikte ook met deze groep vrijwel direct. En niemand had natuurlijk enig idee van kijkcijfers. Wie vindt dit eigenlijk leuk om te zien? vroegen we ons constant af.\u201d", "Dat het inmiddels legendarische programma zonder g\u00eane volop aan manipulatie deed, is geen geheim meer. Het spraakmakende koppel Bart Spring in \u2019t Veld en Sabine Wendel vertelde recent in het AD dat zij \u2013 anders dan door bewegende dekens werd gesuggereerd \u2013 g\u00e9\u00e9n seks hadden voor de camera\u2019s.", "\u201cIk had die manipulatie pas door toen ik het later terugkeek,\u201d aldus Jonkman. Hij is naar eigen zeggen geen langslaper, en stond ook toen vaak als eerste op. \u201cJe zag soms iedereen gezellig in de woonkamer zitten, afgewisseld met beelden van mij in mijn eentje bij de achterdeur, turend naar de tuin. Maar dat was op heel andere tijdstippen. Alsof ik me altijd afzonderde, wat absoluut niet het geval was. Dat was het karakter dat de makers mij in de montage gaven.\u201d", "Jonkman maakte zich er vreselijk boos om. \u201cIedereen die meedeed, kreeg na afloop van het programma een weekendje weg aangeboden. Ik zei op z\u2019n Hollands: steek dat maar lekker in je reet. Hoe ze je in beeld brengen en hoe je dus overkomt op tv, daar heb je geen enkele grip op. Ook echt televisie: ik zou verliefd zijn op Sabine en was dus een rivaal van Bart. Totaal uit z\u2019n verband gerukt, ik had toen gewoon een vriendin. Maar dat opgeplakte imago viel niet goed bij de kijker. Die manipulatie is wel een reden dat ik nooit meer aan zoiets zou meedoen.\u201d", "Punten scoren", "Een bijkomstigheid als eerste afvaller: Jonkman werd ook n\u00e1 zijn vertrek belaagd door camera\u2019s. Nu van nieuwsploegen wereldwijd, nieuwsgierig naar zijn ervaringen met \u2018dit nieuwe, krankzinnige tv-concept\u2019. \u201cAmerikaanse, Zweedse, Franse televisie: ik kreeg ze allemaal over me heen. Ik wist al snel: mijn normale leven is weg.\u201d", "\u201cIk deed niet mee voor een tv-carri\u00e8re. Geen privacy hebben, geen nieuws meekrijgen van buiten; d\u00e1t was spannend. Natuurlijk ga ik kijken naar het nieuwe seizoen. Maar je zag al bij alle vervolgdelen dat iedereen nu weet wat het behelst. En dat je popie jopie moet doen om in de smaak te vallen. Met je blote reet scoor je punten, dat weet iedereen nu. Die puurheid van 1999, toen mensen geen enkel idee hadden waar ze aan meededen, die krijg je nooit meer.\u201d", "Big Brother, maandagavond om 20.30 uur op RTL 4. Hierna op werkdagen om 21.30 uur en zaterdagen om 18.00 uur op RTL 5."], "authors": ["Gudo Tienhooven"], "keywords": ["ik", "van", "big", "ouddeelnemer", "en", "met", "scoor", "een", "om", "blote", "op", "reet", "het", "brother", "dat", "die", "je"], "pubDate": "2021-01-04T12:50:55Z", "publicationId": "a3002aeb-6d5a-3894-adcb-0212effbc567"}