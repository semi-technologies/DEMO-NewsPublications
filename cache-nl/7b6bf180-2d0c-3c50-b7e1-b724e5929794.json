{"id": "7b6bf180-2d0c-3c50-b7e1-b724e5929794", "title": "Seksshop Mail & Female doet de workshops nu via Zoom", "url": "https://www.parool.nl/ps/seksshop-mail-female-doet-de-workshops-nu-via-zoom~b3eb6eee/", "summary": "De verkoop van onze producten gaat nu door via de vernieuwde webshop.\n\u201cKennis en vaardigheden van seks willen we verder ontwikkelen, onder andere met De Yoni Matrix, een bordspel dat we verkopen.\n\u201cWe geven normaal gesproken workshops en informatieavonden, zoals lezingen over de betekenis van seks in ons leven.\nMaar met een van onze populaire workshops, \u2018Aftrekken voor en door vrouwen\u2019, gaan we via Zoom verder.\n\u201cWat zou ik graag op het terras willen zitten of uit eten willen gaan.", "paragraphs": ["Beeld Nina Schollaardt", "Wat betekent de lockdown voor uw zaak?", "\u201cOndanks de sluiting van onze winkel gaat het werk gewoon door. Toen de winkel nog open was, voelde ik me een politieagent: ik moest er telkens op letten of klanten wel afstand hielden. Dat vond ik soms lastig. De verkoop van onze producten gaat nu door via de vernieuwde webshop. En dat is best een succes, ook omdat onze klanten de gekochte spullen makkelijk kunnen afhalen voor de deur van de winkel.\u201d", "Hoe gaat de komende tijd eruitzien?", "\u201cKennis en vaardigheden van seks willen we verder ontwikkelen, onder andere met De Yoni Matrix, een bordspel dat we verkopen. Met de webshop richten we ons ook op informatie over seksproducten, achtergrond en seksualiteit. En we blijven zorgen voor een mooie etalage, zodat het in de buurt een beetje gezellig blijft.\u201d", "Nog creatieve inzichten gekregen door de situatie?", "\u201cWe geven normaal gesproken workshops en informatieavonden, zoals lezingen over de betekenis van seks in ons leven. Dat kan nu niet. Maar met een van onze populaire workshops, \u2018Aftrekken voor en door vrouwen\u2019, gaan we via Zoom verder. We hebben pakketjes met attributen die je hierbij nodig hebt, zoals glijmiddel en dildo\u2019s, en ook een glaasje prosecco mag niet ontbreken.\u201d", "Hoe houdt u de moed erin?", "\u201cWe krijgen veel positieve respons van klanten. En het is fijn dat er de afgelopen jaren niet meer zo smoezelig over seks wordt gedaan als voorheen. Seks hoort bij het leven en die boodschap dragen wij uit, onder andere door de verkoop van lingerie en seksspeeltjes. Het maakt ons gelukkig dat wij voor klanten iets kunnen bijdragen, uiteindelijk heeft iedereen behoefte aan intimiteit.\u201d", "Wat gaat u als eerste doen als de boel weer wordt versoepeld?", "\u201cWat zou ik graag op het terras willen zitten of uit eten willen gaan. Het liefst bij mij in de buurt naar restaurant De Ysbreeker. En vooral niet de hele tijd op die anderhalve meter afstand letten.\u201d"], "authors": ["Anna Livia De Kort"], "keywords": ["door", "female", "van", "seks", "workshops", "doet", "en", "voor", "een", "dat", "onze", "nu", "op", "het", "zoom", "seksshop", "mail"], "pubDate": "2021-01-11T08:49:09Z", "publicationId": "a3002aeb-6d5a-3894-adcb-0212effbc567"}