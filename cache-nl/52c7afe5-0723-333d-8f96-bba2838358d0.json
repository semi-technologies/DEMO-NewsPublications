{"id": "52c7afe5-0723-333d-8f96-bba2838358d0", "title": "\u2018Ik wilde meer creativiteit en vrijheid. Freelancen lag toen voor de hand, maar dat heb ik onderschat\u2019", "url": "https://volkskrant.nl/de-gids/ik-wilde-meer-creativiteit-en-vrijheid-freelancen-lag-toen-voor-de-hand-maar-dat-heb-ik-onderschat~b67be710/", "summary": "Daarbij heerst het idee dat je volledig voor de kunst moet gaan, en dat geld daaraan ondergeschikt is.\nIk kreeg alleen tijdelijke contracten, maar dat vond ik niet zo erg; ik was begin twintig en had weinig verplichtingen.\nUiteindelijk zit je alsnog in de klauwen van het project van dat moment.\nIk hoor regelmatig dat ik me dan \u2018dus\u2019 niet druk moet maken, maar het geldvraagstuk houdt me bezig.\nIk heb drie maanden geleden een lieve baby gekregen en ik zou kunnen zeggen: het gaat me niet om het geld, want ik ben gelukkig.", "paragraphs": ["Beeld Matteo Bal", "\u2018Geld is een lastig onderwerp in de culturele sector. Bijna de hele branche is afhankelijk van subsidies en het is voor veel mensen een uitdaging om een goede balans te vinden tussen creativiteit en financi\u00eble onafhankelijkheid. Daarbij heerst het idee dat je volledig voor de kunst moet gaan, en dat geld daaraan ondergeschikt is. Maar toch zie ik mogelijkheden.\u2019", "\u2018Ik rolde de filmbranche in na een mooie stage bij het bedrijf van documentairemaker Michiel van Erp. Na de masteropleiding Media en Cultuur ben ik daar zeven jaar blijven hangen in verschillende productiefuncties. Ik kreeg alleen tijdelijke contracten, maar dat vond ik niet zo erg; ik was begin twintig en had weinig verplichtingen. Het produceren van documentaires is inspirerend en leuk, maar ook grillig. Er lopen meerdere projecten tegelijkertijd en als producer wil je alle crewleden tevreden houden. Je moet ook altijd bereikbaar zijn en dat brak me steeds meer op. Ik wilde meer creativiteit en vrijheid. Freelancen lag toen het meest voor de hand.\u2019", "\u2018Ik ben inmiddels zo\u2019n drie jaar verder en heb als freelancer meerdere korte productieklussen voor film aangenomen. De vrijheid die ik benijdde bij andere zzp\u2019ers toen ik nog fulltime op kantoor zat, is deels schijn. Uiteindelijk zit je alsnog in de klauwen van het project van dat moment. Documentairefilms geven weinig zekerheid over hoeveel uren je kunt factureren. Het bleek voor mij amper financieel rendabel te zijn. Ik weet nu: ik heb het freelancen ge\u00efdealiseerd en onderschat.\u2019", "November, geldmaand", "Maakt geld echt gelukkig? Hoe kun je beginnen met beleggen? En wat kun je doen om op je veertigste met pensioen te gaan? In samenwerking met Intermediair lees je de hele maand november over de rol van geld in ons persoonlijk leven. Bekijk alle artikelen over geld op volkskrant.nl/geld of intermediair.nl/geldmaand. Dit stuk verscheen eerder bij Intermediair.", "\u2018Ik begon daarom \u00e9cht voor mezelf en richtte een filmacademie op: de Documentaire Kickstarter. Die begon goed te lopen en was met ander werk te combineren, totdat ik zwanger werd en mijn reserves op raakten. Haastig op zoek naar financi\u00eble zekerheid solliciteerde ik twee keer naar een baan, maar ik werd niet eens uitgenodigd voor een gesprek.\u2019", "\u2018Er is gelukkig geen directe financi\u00eble nood. Mijn man verdient genoeg om het grootste deel van de gezamenlijke kosten op zich te nemen. Ik hoor regelmatig dat ik me dan \u2018dus\u2019 niet druk moet maken, maar het geldvraagstuk houdt me bezig. Ik heb drie maanden geleden een lieve baby gekregen en ik zou kunnen zeggen: het gaat me niet om het geld, want ik ben gelukkig. Maar zo zie ik het niet. Als je fulltime wilt en kan werken, moet dat financieel ergens op slaan. Van huis uit heb ik de overtuiging van zelfredzaamheid meegekregen. Mijn ouders zijn gescheiden en daarna stond mijn moeder er alleen voor. Ze heeft altijd gewerkt en benadrukt hoe belangrijk het is op eigen benen te staan.\u2019", "\u2018Ik kan mijn huidige situatie natuurlijk niet zomaar veranderen, dat moet ik accepteren, maar dat doe ik niet passief. Ik heb altijd al een onderneming willen opbouwen en mijn hart ligt nu eenmaal bij media. De filmacademie krijgt daarom nu mijn volledige aandacht. Alle tijd die ik heb, naast het zorgen voor mijn baby, steek ik er in. Ik heb nu 12 jaar ervaring in de filmbranche en ik weet hoe ik jonge filmmakers kan helpen alles uit hun talent te halen zonder dat ze de praktische en commerci\u00eble kant uit het oog verliezen. Ja, het is spannend, maar dit is wel precies wat ik wil doen.\u2019"], "authors": ["Angela Wals"], "keywords": ["vrijheid", "van", "wilde", "het", "meer", "maar", "op", "ik", "onderschat", "lag", "toen", "een", "je", "en", "dat", "te", "heb", "voor"], "pubDate": "2020-11-04T11:15:00+01:00", "publicationId": "1a359314-37ee-33a8-8de7-301d3eb2ed28"}