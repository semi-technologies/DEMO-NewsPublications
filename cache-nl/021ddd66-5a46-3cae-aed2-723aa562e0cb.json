{"id": "021ddd66-5a46-3cae-aed2-723aa562e0cb", "title": "Wat kies je tijdens je koffiepauze: de nuance van Jaap van Dissel of vlogger Tisjeboyjay die zin heeft in een feestje?", "url": "https://trouw.nl/leven/wat-kies-je-tijdens-je-koffiepauze-de-nuance-van-jaap-van-dissel-of-vlogger-tisjeboyjay-die-zin-heeft-in-een-feestje~b9af7154/", "summary": "Als ik zei dat ik geen mening had over \u00adFamke, vroegen de redacteuren door.\nHoe zorgwekkend was het dat dit soort mensen een podium had in deze tijd?\nDat algoritme, dat ervoor zorgt dat meningen zoals die van Famke door zo velen gehoord kunnen worden?\nDan liever een aanklacht tegen de maatregelen van vlogger Tisjeboyjay, die wel weer eens zin heeft in een feestje.\nEn ja, toen ik voor de vierde keer gebeld werd voor mijn mening over Famke Louise, ging ik overstag.", "paragraphs": ["De laatste weken vroegen opvallend veel mensen mijn mening over Famke Louise. Reden: het 21-jarige socialemedia-icoon was met haar #ikdoenietmeermee-actie symbool geworden voor coronacomplotten en de \u2018eigenwijze Nederlander\u2019. De dag na haar veelbesproken Instagrampost werd ik gebeld door drie radio- en tv-zenders, allemaal met de vraag wat ik nou van Famke Louise vond.", "Als ik zei dat ik geen mening had over \u00adFamke, vroegen de redacteuren door. Moest zij wel dit soort dingen kunnen zeggen tegen haar miljoenen volgers? Hoe zorgwekkend was het dat dit soort mensen een podium had in deze tijd? En hoe gevaarlijk is dat algoritme precies? Dat algoritme, dat ervoor zorgt dat meningen zoals die van Famke door zo velen gehoord kunnen worden?", "De afgelopen maanden lijken we collectief een stoomcursus algoritmes gehad te hebben. De opkomst van het coronavirus en de complottheorie\u00ebn daaromheen zijn een uitgelezen case study voor diegenen die nog niet begrepen hadden dat extremen scoren online.", "Hoe kan het dat rapper Lange Frans voor veel mensen plotseling geldt als politiek kompas en vooraanstaand viroloog? Simpel: zijn \u00adonline uitingen zijn raar en heftig, en mensen klikken nu eenmaal graag op rare en heftige dingen. Niemand wil tijdens zijn koffiepauze een genuanceerd verhaal lezen van Jaap van Dissel. Dan liever een aanklacht tegen de maatregelen van vlogger Tisjeboyjay, die wel weer eens zin heeft in een feestje. #freethepeople.", "Zolang het scoort is het goed", "Het grappige is dat we niet door lijken te hebben dat onze belevingswereld al jaren door meningen wordt geregeerd. Ook \u2018traditionele\u2019 media werken \u2013 zeker met het oog op de kijk-, luister- en abonneecijfers \u2013 volgens algorit\u00admische wetten: zolang het scoort, is het goed. En vaak is het zo dat ongefundeerde uitersten veel beter scoren dan feitelijke nuance. Aan talkshowtafels, in kranten, op de radio: overal worden meningen uitvergroot.", "Als ik een artikel publiceer in een krant, is de kop en intro bijna altijd veel harder (en vaak ook negatiever) dan de inhoud. De hele zaterdagkrant van NRC mag vol goed uitgezochte, interessante verhalen staan \u2013 het best gelezen stuk is toch doorgaans de schreeuwerige \u00adclickbait-column van Youp van \u2019t Hek. Mijn \u00adpersoonlijke algoritmische toppunt was waarschijnlijk dat ik onlangs gebeld werd door een talkshow met de uitnodiging mijn mening te geven over \u2018Keeping up with the Kardashians\u2019. Helaas, zei ik tegen de dienstdoende redacteur: ik had de realityserie nog nooit gezien. \u2018Dat maakt niet zo veel uit\u2019, antwoordde hij monter.", "En ja, toen ik voor de vierde keer gebeld werd voor mijn mening over Famke Louise, ging ik overstag. Ik ben ook niet immuun voor mijn waarde binnen het algoritme. Mijn mening \u2013 ik dacht niet dat elke Famke-fan nu per se de anderhalvemetergrens zou doorbreken, maar het was wel zorgelijk dat dit soort berichten zo\u2019n groot, jong publiek bereikten \u2013 leverde me twintig nieuwe Instagramvolgers op en \u00addertig bezoekers op mijn website. En een \u00adonderwerp voor deze column. Ik hoop maar dat Trouw er een lekker extreme kop boven zet.", "Doortje Smithuijsen is filosoof en journalist en schrijft om de week over de dilemma\u2019s in de online-samenleving."], "authors": ["Doortje Smithuijsen"], "keywords": ["van", "wat", "koffiepauze", "veel", "tisjeboyjay", "het", "zin", "kies", "ik", "tijdens", "een", "vlogger", "je", "en", "dat", "mijn", "nuance", "door", "voor"], "pubDate": "2020-11-07T16:15:00+01:00", "publicationId": "b66cd8e4-4294-3571-bcd7-e490527f1a48"}