{"id": "330aa905-ba13-3b10-8aaa-062bdf30a510", "title": "Elon Musks \u2018Marsraket\u2019 explodeert op spectaculaire wijze na testvlucht", "url": "https://volkskrant.nl/nieuws-achtergrond/elon-musks-marsraket-explodeert-op-spectaculaire-wijze-na-testvlucht~b82d100f/", "summary": "De Starshipraket explodeerde bij de landing van een testvlucht.\nMaar het toestel raakte het landingsplatform scheef en met een te hoge snelheid, waarna het eindigde in een spectaculaire vuurbal.\nOok Musk, eigenaar van het ruimtevaartbedrijf en van automaker Tesla, toonde zich op Twitter tevreden, omdat veel van de gestelde testdoelen zou zijn bereikt.\nInmiddels slaagt bijna elke landing van SpaceX\u2019 Falconraket, het populaire werkpaard van de firma.\nSpaceX is ook het eerste commerci\u00eble ruimtevaartbedrijf dat Amerikaanse astronauten naar het ruimtestation ISS vliegt.", "paragraphs": ["De Starshipraket explodeerde bij de landing van een testvlucht. Beeld AP", "De raket met de voorlopige naam Starship wordt ontwikkeld om in de toekomst vracht en mensen naar Mars te sturen en mogelijk op iets kortere termijn al naar de maan.", "Mislukte landing", "De lancering van het gevaarte verliep woensdagavond laat vlekkeloos en de raket bereikte na enkele minuten een hoogte van ruim 12 kilometer. Daarna was het de bedoeling dat de raket rechtstandig zou landen, zoals ook bestaande raketten van SpaceX doen. Die kunnen hierdoor worden hergebruikt. Maar het toestel raakte het landingsplatform scheef en met een te hoge snelheid, waarna het eindigde in een spectaculaire vuurbal. De vermoedelijke oorzaak voor de mislukte landing is dat de motoren voortijdig uitschakelden.", "Leerzaam ondanks explosie", "SpaceX beschouwt de test ondanks de mislukte landing als geslaagd. Ook Musk, eigenaar van het ruimtevaartbedrijf en van automaker Tesla, toonde zich op Twitter tevreden, omdat veel van de gestelde testdoelen zou zijn bereikt. \u2018We hebben alle data die we nodig hebben!\u2019", "Successful ascent, switchover to header tanks & precise flap control to landing point! https://t.co/IIraiESg5M \u2014 Elon Musk (@elonmusk) 9 december 2020", "Testvluchten van SpaceX eindigen vaker in een \u2018snelle onverwachte demontage\u2019. Maar de data die bij de vlucht worden geproduceerd, helpen het bedrijf bij het verbeteren van hun voertuigen. \u2018Met een test als deze wordt succes niet afgemeten aan het behalen van specifieke doelstellingen, maar aan hoeveel we kunnen leren\u2019, schreef het ruimtevaartconcern vooraf op zijn website. Inmiddels slaagt bijna elke landing van SpaceX\u2019 Falconraket, het populaire werkpaard van de firma.", "Starship", "SpaceX heeft inmiddels acht prototypes van zijn Starship gebouwd, maar geen enkele kwam tot nu toe hoger dan 150 meter. Ook waren eerdere prototypes kleiner dan het uiteindelijke voertuig. De testraket van woensdag had bijna de grootte van het uiteindelijke model.", "Musk droomt van een toekomstige nederzetting op Mars en Starship moet het belangrijkste transporttoestel worden. Ook de Amerikaanse ruimtevaartorganisatie Nasa heeft interesse getoond om met de reuzenraket naar de maan te vliegen. President Trump wil binnen enkele jaren weer Amerikanen op de maan zetten.", "SpaceX is ook het eerste commerci\u00eble ruimtevaartbedrijf dat Amerikaanse astronauten naar het ruimtestation ISS vliegt. In november werd de eerste succesvolle vlucht uitgevoerd naar het ISS met vier astronauten aan boord. Tot voor kort konden die alleen met de Russische Sojoez-modules aanmeren \u2013 een pijnlijke zaak voor de Verenigde Staten als trotse ruimtevaartnatie. Het Amerikaanse SpaceX kwam daar als eerste commerci\u00eble leverancier bij."], "authors": ["Bard Van De Weijer"], "keywords": ["explodeert", "van", "wijze", "het", "op", "landing", "met", "naar", "spacex", "elon", "een", "ook", "en", "musks", "spectaculaire", "testvlucht", "marsraket"], "pubDate": "2020-12-10T10:09:19+01:00", "publicationId": "1a359314-37ee-33a8-8de7-301d3eb2ed28"}