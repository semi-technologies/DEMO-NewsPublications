{"id": "7e8ceb9f-20fc-32a3-9e62-50bc944f1e7c", "title": "Als liefde niet door de maag kan", "url": "https://trouw.nl/recepten/als-liefde-niet-door-de-maag-kan~bc18b770/", "summary": "Dat loste hij op door elke avond een andere kant-en-klaarmaaltijd te halen.\nOmdat ik op culinair vlak toch niets voor hem kon betekenen, hielp ik hem op een andere manier: ik origamide zo\u2019n papieren \u2018happertje\u2019 dat ik op de lagere school altijd maakte.\nSindsdien blijf ik uit de buurt van mannen zonder smaak, want ik druk m\u2019n liefde nou eenmaal heel graag uit in eten.\nOok test je met deze salade meteen of hij een beetje \u00adbereisd is.\nKnijp de limoenen erover uit en doe de schillen er ook bij (die geven extra aroma).", "paragraphs": ["Ooit was ik hevig verliefd op een jongeman die niets om eten gaf. Noch om het koken, noch om het genieten ervan. Hij was slank - uiteraard - en bijna twee meter lang, dus er moest dagelijks wel voldoende brandstof in. Dat loste hij op door elke avond een andere kant-en-klaarmaaltijd te halen.", "Het was in de tijd dat de supermarkt slechts \u00e9\u00e9n vak besteedde aan kant-en-klaar en niet een hele afdeling, dus zijn keuze bestond uit niet veel meer dan nasischotel, bamischotel, stamppot andijvie, stamppot boerenkool of een bak aardappelpuree met rode kool en onduidelijk grijzig stoofvlees.", "Je zou denken: makkelijk, zo weinig keus als je toch geen smaak hebt, maar dat was het allerminst. Zijn dagelijkse beslismoment nam steeds meer tijd in beslag. Omdat ik op culinair vlak toch niets voor hem kon betekenen, hielp ik hem op een andere manier: ik origamide zo\u2019n papieren \u2018happertje\u2019 dat ik op de lagere school altijd maakte. Zo\u2019n ding met vier hoedjes die over beide duimen en wijsvingers gaan en waarbij je dan een ander vraagt: hoeveel keer wil je? Dan laat je het papieren happertje het gewenst aantal keer happen, houdt het open en vraagt welk hoedje de ander wenst uit te vouwen. Onder de flap van dat hoedje stonden vroeger teksten als \u2018je bent lief\u2019 of \u2018je hebt vlooien\u2019 maar voor dit culinair hopeloze geval had ik andere teksten verborgen: bami, nasi, andijvie, boerenkool en stoofvlees. Hij was er blij mee en het werkte. Ik weet alleen niet of hij lang gebruik heeft gemaakt van mijn handige happertje, want hij was snel uit beeld.", "Sindsdien blijf ik uit de buurt van mannen zonder smaak, want ik druk m\u2019n liefde nou eenmaal heel graag uit in eten. Liever dan in origami.", "Thaise appelsalade Ingredi\u00ebnten voor 2 personen \u2022 3, 4, 5 of 6 kleine rode chilipepertjes \u2022 2 tenen knoflook, gehalveerd \u2022 3 lange Thaise bonen of kouseband in stukken van 4 cm \u2022 3 Thaise tomaten (of 2 gewone) in kwarten \u2022 2 el Thaise vissaus \u2022 1 el palmsuiker \u2022 3 el gehakte pinda\u2019s \u2022 3 el kleine gedroogde garnalen \u2022 3 limoenen in kwarten, pitjes verwijderd \u2022 3 groene appels in luciferreepjes", "Bereiding", "Dit gerecht \u2013 een variatie op Thaise papajasalade \u2013 vormt mijn leukemannenlakmoesproef. Want een man is natuurlijk pas echt leuk als hij mijn lievelingskeuken ook lekker vindt. Veel chili, veel knapperigheid, \u00adgedroogde garnaal... daar moet een leuke man dus allemaal tegen kunnen. Ook test je met deze salade meteen of hij een beetje \u00adbereisd is.", "Doe chili\u2019s en knoflook in een grote vijzel en stamp kapot. Bonen erbij en stamp tot ze gekneusd zijn. Voeg tomaat, vissaus, palmsuiker, pinda\u2019s en garnalen toe en stamp opnieuw. Schep tussendoor regelmatig om met een grote lepel. Knijp de limoenen erover uit en doe de schillen er ook bij (die geven extra aroma). Stamp en proef of de balans goed is. Doe de appel in een kom, giet het mengsel erover en schep goed door elkaar. Serveer direct.", "Geef hem bij de koffie een stuk van je \u00adfavoriete chocola. Weigert hij? Ga dan niet door met deze man.", "Liesbeth Maliepaard is een freelance reclamemaker die ook haar kinderen wil laten smullen."], "authors": ["Liesbeth Maliepaard"], "keywords": ["van", "als", "het", "op", "hij", "met", "ik", "kan", "maag", "niet", "en", "een", "je", "liefde", "uit", "door"], "pubDate": "2020-11-16T07:00:00+01:00", "publicationId": "b66cd8e4-4294-3571-bcd7-e490527f1a48"}