{"id": "8cca18e0-d472-36a9-b676-613f513dcefa", "title": "Vijftien maanden cel na incident Muntplein", "url": "https://www.parool.nl/amsterdam/vijftien-maanden-cel-na-incident-muntplein~bf32092e/", "summary": "De geramde politieauto op het Muntplein.\nBeeld ANPDe man ramde in de nacht van 11 september drie keer met zijn rood-gele bus een politieauto op het Muntplein.\nOp camerabeelden van het incident is te zien dat de man een richting aanhoudt en een constante snelheid heeft.\nDe bus reed tien meter achteruit om vervolgens opnieuw gas te geven en tegen een politieauto aan te rijden.\nDe rechtbank benadrukt dat de twee agenten nog steeds psychisch en fysiek last hebben van het incident.", "paragraphs": ["De geramde politieauto op het Muntplein. Beeld ANP", "De man ramde in de nacht van 11 september drie keer met zijn rood-gele bus een politieauto op het Muntplein. Vervolgens reed de bus door een politieblokkade, waarna de politie schoten loste en de bus al brandend tot stilstand kwam. De politieagenten raakten lichtgewond door de aanrijding.", "Opzettelijk", "De 30-jarige bestuurder verklaarde tegen de rechtbank de politieauto eerst niet te hebben gezien en daardoor er tegenaan te zijn gereden. Op camerabeelden van het incident is te zien dat de man een richting aanhoudt en een constante snelheid heeft. Hierdoor is het volgens de rechter niet te bewijzen dat hij de eerste keer met opzet tegen de politieauto aanreed.", "Dat de tweede en derde botsing opzettelijk waren, is volgens de rechtbank wel te bewijzen. De bus reed tien meter achteruit om vervolgens opnieuw gas te geven en tegen een politieauto aan te rijden. Volgens de 30-jarige man was ook hier van opzet geen sprake, hij verklaarde tegenover de rechter dat zijn stuur geblokkeerd was. De rechtbank geloofde dit niet, omdat op filmpjes te zien is dat de man stuurt en kan remmen.", "Coca\u00efne", "De bestuurder bekende coca\u00efne te hebben gebruikt. Dat ook al bleek uit bloedonderzoek in een laboratorium. De rechtbank besluit dat rijden onder invloed bewezen kan worden, net als poging tot zware mishandeling van de twee agenten en vernieling van een politieauto en motor.", "De rechtbank benadrukt dat de twee agenten nog steeds psychisch en fysiek last hebben van het incident. Ook zorgde het incident voor een gevoel van onveiligheid in de samenleving. De man moet de agenten in totaal een schadevergoeding van 2700 euro betalen en hij mag na het uitzitten van de straf een aantal maanden niet autorijden."], "authors": ["Jasper Knegt"], "keywords": ["van", "het", "man", "muntplein", "en", "een", "politieauto", "maanden", "te", "rechtbank", "cel", "op", "incident", "vijftien", "dat"], "pubDate": "2021-01-09T08:57:00Z", "publicationId": "a3002aeb-6d5a-3894-adcb-0212effbc567"}