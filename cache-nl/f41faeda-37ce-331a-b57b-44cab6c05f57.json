{"id": "f41faeda-37ce-331a-b57b-44cab6c05f57", "title": "We recenseerden al pizza\u2019s en glazenwassers, beroemdheden zijn de volgende slachtoffers", "url": "https://volkskrant.nl/columns-opinie/we-recenseerden-al-pizza-s-en-glazenwassers-beroemdheden-zijn-de-volgende-slachtoffers~b33dab1a/", "summary": "Dat zou gelden voor Kim Kardashian en Kim Jong-un, voor Yoko Ono en Joke uit Jipsingboermussel, voor Jeff Bezos en honderd miljoen daklozen, en voor Willem Holleeder en Willem-Alexander Claus George Ferdinand der Nederlanden.\nHoewel handen schudden een daad van rebellie is geworden, lijkt de afstand tot de rest van de wereldbevolking kleiner dan ooit.\nDoor sociale media zijn we minder dan zes muisklikken verwijderd van beroemdheden, oud-kleuterklasgenoten, exen, wereldleiders en zelfs een aapje met een eigen unboxingaccount.\nEr werden herinneringen opgehaald aan betere tijden door de ooit geschudde handen van beroemdheden te recenseren, onder meer die van Beyonc\u00e9 (delicaat en zacht), Bruce Springsteen (nog zachter) en Drake (zachtst, als een mengsel van boter en zijde).\nKomt nog bij dat het internet ons al langer vraagt om alles en iedereen te recenseren, van glazenwassers en bestelde pizza\u2019s tot buttplugs en tandartsbezoekjes.", "paragraphs": ["Het is in deze tijd haast niet meer voor te stellen, maar in een ver verleden (februari 2020) bestond er iets als de six handshakes rule, de hypothese dat iedereen op aarde maximaal zes handdrukken van elkaar verwijderd is. Dat zou gelden voor Kim Kardashian en Kim Jong-un, voor Yoko Ono en Joke uit Jipsingboermussel, voor Jeff Bezos en honderd miljoen daklozen, en voor Willem Holleeder en Willem-Alexander Claus George Ferdinand der Nederlanden. Al is het misschien beter om voorlopig het pandemievriendelijke synoniem te gebruiken: six degrees of separation.", "Hoewel handen schudden een daad van rebellie is geworden, lijkt de afstand tot de rest van de wereldbevolking kleiner dan ooit. Door sociale media zijn we minder dan zes muisklikken verwijderd van beroemdheden, oud-kleuterklasgenoten, exen, wereldleiders en zelfs een aapje met een eigen unboxingaccount. Iedereen deelt zijn lockdownperikelen op dezelfde platformen, wat in elk geval de suggestie van nabijheid geeft.", "Misschien is dat ook de reden dat er dit jaar een nieuw genre roddeljournalistiek floreert, ik zou het \u2018massa-achterklap\u2019 willen noemen. De rijkste bron is momenteel het anonieme Instagramaccount @deuxmoi, dat ingezonden verhalen van volgers plaatst. Gewone mensen die in restaurants of op het vliegveld werken, bij het kroost van een bekende rocker op zwemles zaten of nietsvermoedend door een museum liepen, en in die hoedanigheid een onderonsje hadden met hun beroemde medemens. De verhalen zijn vaak te futiel voor in de bladen, maar juist het alledaagse aspect, dat ze iedereen hadden kunnen overkomen, maakt ze zo populair.", "Deze week las ik bijvoorbeeld over de vaste koffiebestelling van Nicole Kidman (bone dry cappuccino), het interieur van Steven Tyler (regenboogkleurige glijbaan die uitkomt in een binnenzwembad) en de gezichtsbehandeling van Kevin Bacon (praatte over zijn zieke hond). Er werden herinneringen opgehaald aan betere tijden door de ooit geschudde handen van beroemdheden te recenseren, onder meer die van Beyonc\u00e9 (delicaat en zacht), Bruce Springsteen (nog zachter) en Drake (zachtst, als een mengsel van boter en zijde).", "In veelbekeken tiktoks worden er zelfs cijfers uitgedeeld aan toevallige ontmoetingen met sterren, waarin te weinig fooi of een gebrek aan wederzijds enthousiasme genadeloos wordt afgestraft. Tussen de reacties op zo\u2019n filmpje zag ik hoe supermodel Hailey Bieber (oordeel: een 3,5) haar excuses aanbood aan de serveerster die haar zojuist als onbeschoft had betiteld.", "Beeld TikTok", "De mens achter de beroemdheid hebben we altijd een fascinerend gegeven gevonden. Bij Matthijs van Nieuwkerk aan tafel mogen gasten komen vertellen over hun onwaarschijnlijke ontmoetingen met Top 2000-artiesten en vorig jaar smulde Nederland nog van de hereniging tussen Eddie Vedder en een voormalige Utrechtse student, die de Pearl Jam-frontman ooit achterop haar fiets naar zijn hotel had gebracht.", "De achterklap op Instagram en TikTok is een logisch gevolg van deze fascinatie, zeker nu beroemdheden door de democratiserende werking van sociale media worden geacht om meer in de massa op te gaan. Voordat cancelcultuur bestond, kwamen ze misschien nog weg met sterallures, maar nu kan elke onsympathieke blik naar een voorbijganger voor miljoenen opgetrokken wenkbrauwen zorgen. Komt nog bij dat het internet ons al langer vraagt om alles en iedereen te recenseren, van glazenwassers en bestelde pizza\u2019s tot buttplugs en tandartsbezoekjes. Zo bezien kon de hand van Bruce Springsteen natuurlijk niet uitblijven."], "authors": ["Lisa Bouyeure"], "keywords": ["van", "het", "op", "beroemdheden", "die", "zijn", "recenseerden", "pizzas", "een", "volgende", "en", "al", "te", "glazenwassers", "dat", "slachtoffers", "voor"], "pubDate": "2020-12-04T15:51:56+01:00", "publicationId": "1a359314-37ee-33a8-8de7-301d3eb2ed28"}