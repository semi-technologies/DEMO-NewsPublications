{"id": "2485c2fd-b2b0-36ff-ba00-144d0e978683", "title": "'Kinderporno-psychiater' deels geschrapt", "url": "http://nos.nl/artikel/2025937-kinderporno-psychiater-deels-geschrapt.html", "summary": "Hij is door het tuchtcollege in Zwolle per direct deels uit het register geschrapt.\nDaarom vroeg de inspectie het tuchtcollege de psychiater uit het register te schrappen voor het behandelen van minderjarigen en slachtoffers van seksueel misbruik.\nAan dat eerste verzoek heeft het tuchtcollege gehoor gegeven, maar een verbod op het behandelen van slachtoffers van seksueel misbruik vond het tuchtcollege in de praktijk niet haalbaar.\nVan R. heeft zich bereid getoond zichzelf de beperking op te leggen om geen slachtoffers van seksueel misbruik te behandelen.\nSinds zijn veroordeling in 2012 werkt hij niet meer met minderjarigen en slachtoffers van seksueel misbruik.", "paragraphs": ["Een psychiater uit Nijmegen mag geen zorg meer verlenen aan minderjarigen. Hij is door het tuchtcollege in Zwolle per direct deels uit het register geschrapt. Daar had de Inspectie voor de Gezondheidszorg (IGZ) om gevraagd.", "Marc van R. werd in 2012 veroordeeld tot een werkstraf en een voorwaardelijke gevangenisstraf voor het downloaden en in bezit hebben van meer dan 60.000 kinderpornografische afbeeldingen en films.", "Omdat het risico op herhaling door een behandelend arts laag werd ingeschat, kon Van R. in 2013 weer aan de slag bij ggz-instelling De Hoop in Dordrecht. Maar na berichtgeving hierover in de media legde hij zijn functie neer. Cli\u00ebnten hadden bij de instelling aangegeven dat ze hem niet vertrouwden nadat zijn veroordeling bekend was geworden.", "Seksueel misbruik", "Volgens de IGZ moet een geregistreerde arts garant staan voor goede kwaliteit en betrouwbaarheid van de individuele gezondheidszorg. Het verwerven, in bezit hebben en bekijken van kinderpornografisch materiaal staat daar lijnrecht tegenover, meent de instantie.", "Daarom vroeg de inspectie het tuchtcollege de psychiater uit het register te schrappen voor het behandelen van minderjarigen en slachtoffers van seksueel misbruik. Aan dat eerste verzoek heeft het tuchtcollege gehoor gegeven, maar een verbod op het behandelen van slachtoffers van seksueel misbruik vond het tuchtcollege in de praktijk niet haalbaar.", "Van R. heeft zich bereid getoond zichzelf de beperking op te leggen om geen slachtoffers van seksueel misbruik te behandelen. Sinds zijn veroordeling in 2012 werkt hij niet meer met minderjarigen en slachtoffers van seksueel misbruik."], "authors": [], "keywords": ["deels", "seksueel", "geschrapt", "kinderpornopsychiater", "van", "misbruik", "slachtoffers", "een", "voor", "tuchtcollege", "het", "en", "zijn"], "pubDate": null, "publicationId": "88173a0d-96a0-3f0e-a203-5a13f8839a59"}