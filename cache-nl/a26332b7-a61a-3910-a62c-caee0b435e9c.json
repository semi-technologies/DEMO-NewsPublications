{"id": "a26332b7-a61a-3910-a62c-caee0b435e9c", "title": "Krijgt acteur Elliott Page van nu af aan alleen nog maar mannenrollen? Of non-binaire?", "url": "https://volkskrant.nl/cultuur-media/krijgt-acteur-elliott-page-van-nu-af-aan-alleen-nog-maar-mannenrollen-of-non-binaire~b274aa65/", "summary": "Zelf had ik niet zo veel zin om het te hebben over Elliot Page, het leek me volstrekt onnodig, maar vooruit dan.\nHij is blij, schreef hij, maar voelde zich kwetsbaar.\n\u2018Deadnaming\u2019 is dat, en dat is kwetsend, aldus GLAAD.\nWas ik me niet van bewust, maar prima, dan niet.\nMaar dat ging Brendan O\u2019Neill, schrijver van het Spiked-artikel, dus te ver.", "paragraphs": ["Floortje Smit, filmrecensent, werpt haar blik op de hedendaagse beeldcultuur.", "We moeten het hebben over Elliot Page. Het was zo ongeveer de kop van een artikel op Spiked dat zichzelf opdrong via sociale media. Zelf had ik niet zo veel zin om het te hebben over Elliot Page, het leek me volstrekt onnodig, maar vooruit dan.", "Vorige week liet Page (33), bekend van Juno, Hard Candy en Inception, via sociale media weten dat hij transgender is, en non-binair, wat betekent dat hij zich identificeert als man noch vrouw. Hij is blij, schreef hij, maar voelde zich kwetsbaar. Bang voor stomme grappen. Gelukkig waren de reacties vanuit Hollywood hartverwarmend. Een held werd hij genoemd; zijn brief werd vergeleken met het moment dat Ellen DeGeneres bekendmaakte lesbisch te zijn \u2013 een doorbraak voor de acceptatie.", "Goed, wat je hier voorzichtig over z\u00f3\u00fa kunnen zeggen: de filmwereld is van ver gekomen. IMDb en Netflix pasten zijn naam meteen aan. Hopla. Het blijft wel de vraag hoe genderblind regisseurs kunnen en willen casten. Page blijft in de serie The Umbrella Academy een vrouwelijk personage, al zal dit een rol gaan spelen, maakte Netflix bekend. Maar daarnaast? Krijgt hij mannenrollen? Of alleen non-binaire personages? Interessant, maar daar valt vooralsnog dus niets over te zeggen.", "Waar veel mensen het vooral over wilden hebben: hoe schrijf je over Page? De Amerikaanse non-profitorganisatie GLAAD publiceerde een lijstje met richtlijnen. Een van de punten: noem niet zijn oude naam. \u2018Deadnaming\u2019 is dat, en dat is kwetsend, aldus GLAAD. Was ik me niet van bewust, maar prima, dan niet. Het h\u00f3\u00e9ft ook niet \u2013 zie hierboven \u2013 dus geen probleem.", "Maar dat ging Brendan O\u2019Neill, schrijver van het Spiked-artikel, dus te ver. Naam veranderen? Moeten we die andere persoon dan wissen uit de filmgeschiedenis? Doen alsof die nooit heeft bestaan? Bespottelijk, want Page speelde in zijn doorbraakrol nota bene een zwanger tienermeisje. Ontzettend verwarrend voor de gehele maatschappij, beargumenteerde O\u2019Neill.", "Oei, geschiedenis wissen, dat klinkt naar. Maar die films zijn er, en blijven er. Maakt het voor de kijker uit wat de naam van de acteurs is? Met welk gender het publiek die identificeert? De onuitgesproken afspraak is immers dat we weten dat acteurs in de huid van iemand anders kruipen, je doen vergeten dat er een andere persoon onder het personage verstopt zit.", "Dus serieus: wat d\u00f3\u00e9t het ertoe? Wie zich zo druk maakt wanneer iemand aan de gebruikelijke hokjes van gender en identiteit rammelt, zou zich vooral moeten afvragen waarom dat is. En het d\u00e1\u00e1r vervolgens over hebben."], "authors": ["Floortje Smit"], "keywords": ["van", "nog", "het", "maar", "mannenrollen", "elliott", "zijn", "hij", "page", "nonbinaire", "een", "niet", "nu", "krijgt", "alleen", "dat", "en"], "pubDate": "2020-12-09T17:26:41+01:00", "publicationId": "1a359314-37ee-33a8-8de7-301d3eb2ed28"}