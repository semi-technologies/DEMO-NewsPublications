{"id": "d3b27f9a-daf3-3237-bf65-dcfc57cfcd2a", "title": "De Kerstmatinee werd gered door een piepjonge dirigent", "url": "https://www.parool.nl/kunst-media/de-kerstmatinee-werd-gered-door-een-piepjonge-dirigent~be3db374/", "summary": "Klaus M\u00e4kel\u00e4 met het Concertgebouworkest.\nBeeld Milagro ElstakDe Kerstmatinee van het Concertgebouworkest kreeg in de periode 1977-1987 een steeds feller oplichtende magische glans toen de toenmalige chef-dirigent Bernard Haitink zich zette aan een steeds indrukwekkender wordende reeks uitvoeringen van Mahlers symfonie\u00ebn.\nEen intellectueel dieptepuntje werd bereikt met het Stabat Mater van Rossini, waarin de Moeder weent bij het zien van haar Zoon aan het Kruis.\nDe Kerstmatinee van het gruweljaar 2020 werd geteisterd door tegenslag.\nHet KCO belde de piepjonge Finse dirigent Klaus M\u00e4kel\u00e4 (24), die drie maanden geleden een succesvol debuut bij het orkest had gemaakt.", "paragraphs": ["Klaus M\u00e4kel\u00e4 met het Concertgebouworkest. Beeld Milagro Elstak", "De Kerstmatinee van het Concertgebouworkest kreeg in de periode 1977-1987 een steeds feller oplichtende magische glans toen de toenmalige chef-dirigent Bernard Haitink zich zette aan een steeds indrukwekkender wordende reeks uitvoeringen van Mahlers symfonie\u00ebn. Die werden door de Avro rechtstreeks op televisie uitgezonden en doorgestraald naar heel Europa en bereikten zo grote aantallen kijkers.", "Na Haitinks vertrek nam Riccardo Chailly het roer over. Bij zijn Kerstmatinee serveerde hij prachtige Puccini\u2019s, maar de kerstboodschap was op den duur ver te zoeken. Moord en overspel in Il tabarro, zelfmoord in Suor Angelico \u2013 zalig kerstfeest allemaal. Een intellectueel dieptepuntje werd bereikt met het Stabat Mater van Rossini, waarin de Moeder weent bij het zien van haar Zoon aan het Kruis. Paasmuziek met kerst. Tuurlijk.", "De Kerstmatinee van het gruweljaar 2020 werd geteisterd door tegenslag. Verdi\u2019s Quattro pezzi sacri verdween van het programma omdat het Groot Omroepkoor vanwege de coronamaatregelen niet mocht zingen en tot overmaat van ramp moest Fabio Luisi daarna in quarantaine omdat hij Covid-19 had opgelopen en zegde ook tenor Piero Pretti wegens ziekte af. Wat te doen?", "Het KCO belde de piepjonge Finse dirigent Klaus M\u00e4kel\u00e4 (24), die drie maanden geleden een succesvol debuut bij het orkest had gemaakt. Hij zei ja, en nam Beethovens Pastorale en Debussy\u2019s La mer mee.", "Op televisie waren frisse uitvoeringen te horen, maar met die geheel lege, sfeerloze Grote Zaal van het Concertgebouw, was het toch alsof je naar een repetitie zat te kijken."], "authors": ["Erik Voermans"], "keywords": ["door", "kerstmatinee", "van", "gered", "en", "een", "met", "bij", "te", "het", "piepjonge", "hij", "werd", "dirigent", "die"], "pubDate": "2020-12-28T10:34:39Z", "publicationId": "a3002aeb-6d5a-3894-adcb-0212effbc567"}