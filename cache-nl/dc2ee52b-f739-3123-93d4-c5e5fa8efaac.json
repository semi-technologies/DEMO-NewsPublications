{"id": "dc2ee52b-f739-3123-93d4-c5e5fa8efaac", "title": "Iconische naam terug in Formule 1: Mick Schumacher treedt in voetsporen vader", "url": "https://www.parool.nl/sport/iconische-naam-terug-in-formule-1-mick-schumacher-treedt-in-voetsporen-vader~b590996c/", "summary": "De 4 verwijst naar het startnummer waarin de jonge Schumacher in 2018 de wereldtitel in de Formule 3 veroverde.\nDe 7 is een eerbetoon aan de zeven wereldtitels van zijn vader.\n\u201cMick heeft races gewonnen, op het podium gestaan en zich bewezen in de strijd met toptalent.\nIk heb er altijd in geloofd dat ik mijn droom zou realiseren.\nZe had zoiets van; ik wist wel dat je het zou redden.", "paragraphs": ["Beeld BSR Agency", "Mick Schumacher doet volgend jaar zijn intrede in de koningsklasse met racenummer 47. Een nummer vol symboliek, lichtte de zoon van de Duitse racelegende toe, nadat renstal Haas F1 zijn komst woensdag had bevestigd. \u201cHet is een combinatie van twee cijfers die veel voor mij betekenen,\u201d aldus de 21-jarige Schumacher, die volgende week al de eerste vrije training voor de Grote Prijs van Abu Dhabi zal rijden in de bolide van Haas.", "De 4 verwijst naar het startnummer waarin de jonge Schumacher in 2018 de wereldtitel in de Formule 3 veroverde. De 7 is een eerbetoon aan de zeven wereldtitels van zijn vader. \u201cToen ik ook nog berekende dat alle verjaardagen van onze familie bij \u00adelkaar opgeteld 47 is, moest ik wel voor dat nummer kiezen,\u201d aldus de coureur.", "Even leek Alfa Romeo de beste papieren te hebben, maar nu loopt het traject dat idealiter ooit moet eindigen in een rode Ferrari dus via Haas. Teambaas Guenther Steiner liet Romain Grosjean en Kevin Magnussen vertrekken om ruimte te maken voor de Russische miljardairszoon Nikita Mazepin en dus Schumacher. Een piepjonge line-up zonder F1-ervaring.", "\u201cMaar Formule 2 heeft zich uitgebreid bewezen als prima voedingsbodem voor talenten en zeker het veld van dit jaar is een van de meest competitieve van de recente seizoenen,\u201d gelooft Steiner. \u201cMick heeft races gewonnen, op het podium gestaan en zich bewezen in de strijd met toptalent. Ik geloof oprecht dat hij een kans verdient puur op basis van zijn talent.\u201d", "Ski-ongeval", "\u201cHet vooruitzicht dat ik volgend jaar op de grid sta van de Formule 1, maakt me ongelooflijk blij, ik heb er geen woorden voor. Ik heb er altijd in geloofd dat ik mijn droom zou realiseren. Mijn moeder was ook niet verrast. Ze had zoiets van; ik wist wel dat je het zou redden. Ik heb altijd haar steun gevoeld en ook die van de rest van de familie.\u201d", "Zijn vader Michael is niet meer in het openbaar gezien sinds een zwaar ski-ongeval eind 2013, waarbij hij \u00adernstig hersenletsel opliep. (ANP)"], "authors": ["Arjan Schouten"], "keywords": ["van", "formule", "vader", "treedt", "het", "op", "voor", "schumacher", "voetsporen", "ik", "zijn", "een", "mick", "dat", "en", "naam", "terug", "iconische"], "pubDate": "2020-12-03T11:10:39+01:00", "publicationId": "a3002aeb-6d5a-3894-adcb-0212effbc567"}