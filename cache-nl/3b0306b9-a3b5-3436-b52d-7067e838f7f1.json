{"id": "3b0306b9-a3b5-3436-b52d-7067e838f7f1", "title": "Niemand is immuun voor cyberaanvallen", "url": "https://nrc.nl/nieuws/2020/12/11/niemand-is-immuun-voor-cyberaanvallen-a4023451", "summary": "Ook hackers zijn sinds de uitbraak van het virus gebrand op buitmaken van inentingsformules.\nDe keuring daarvan loopt er geen vertraging door op en voor zover bekend zijn geen persoonlijke data (bijvoorbeeld over proefpersonen) in handen van de aanvallers gevallen.\nDes te bijzonderder was het dat FireEye, dat bekendstaat als een van de beste cybersecurity-bedrijven ter wereld, wel voor openheid koos toen het deze week z\u00e9lf gehackt werd.\nHet is van het grootste belang deze gezondheids- en economische crisis op te lossen.\nDoor alle cyberaanvallen werd afgelopen week opnieuw duidelijk dat niemand immuun is voor de methoden die staten gebruiken als ze hun zinnen hebben gezet op kostbare informatie, zoals die over de ingredi\u00ebntenlijst van vaccins.", "paragraphs": ["Vaccins tegen het coronavirus eisen alle aandacht op. Beelden van de eerste ouderen die in het Verenigd Koninkrijk werden gevaccineerd tegen Covid-19 gingen deze week de wereld over. Elk nieuw testresultaat wordt hongerig afgewacht, overheden zetten in op verschillende vaccins om de boot niet te missen. Maar de wereldwijde wedloop, met als inzet de sleutel om als land weer in gezondheid en vrijheid te kunnen draaien, is niet alleen gaande tussen farmaceutische bedrijven en labs. Ook hackers zijn sinds de uitbraak van het virus gebrand op buitmaken van inentingsformules. Vanaf het moment dat de pandemie de wereld overgaat, worden ziekenhuizen en laboratoria vaker gehackt.", "Laboranten, artsen en professoren willen natuurlijk al hun aandacht richten op vaccinonderzoek. Maar zij moeten zich nu ook weren tegen aanvallen van buitenlandse inlichtingendiensten. IBM liet weten dat hackers de transportroutes van vaccins in het vizier hebben. En in Amsterdam werd afgelopen week het Europees Medicijn Agentschap gehackt, dat de vaccins voor de Europese markt moet goedkeuren. Op zijn website stelde dit EU-orgaan dat de hackers toegang hebben gekregen tot documenten over twee kandidaat-vaccins. De keuring daarvan loopt er geen vertraging door op en voor zover bekend zijn geen persoonlijke data (bijvoorbeeld over proefpersonen) in handen van de aanvallers gevallen. Vermoedelijk gaat het hun vooral om de ingredi\u00ebnten van het vaccin.", "Hoewel de aangevallen organisaties miniem informatie delen over de hacks, is er wel meer transparantie over dan bij hacks die niet met corona te maken hebben. Vaak zijn getroffenen door een cyberaanval in verlegenheid gebracht, vrezen ze dat transparantie de aanvaller ook weer aan kostbare details helpt of dat openheid andere hackers op het spoor zet van interessante kansen. Ook zijn ze bang voor reputatieschade als duidelijk wordt dat hun digitale muren niet sterk genoeg zijn. Des te bijzonderder was het dat FireEye, dat bekendstaat als een van de beste cybersecurity-bedrijven ter wereld, wel voor openheid koos toen het deze week z\u00e9lf gehackt werd. De hackers stalen en gebruikten aanvalsmethoden die FireEye zelf ontwikkeld had. Veiligheidsexperts simuleren namelijk zelf aanvallen, om zwakke schakels in software en IT-systemen te ontdekken. Zo kunnen ze een verdedigingswal bedenken. Nu maakt FireEye deze simulatiemodellen openbaar. Daardoor wordt de kans kleiner dat aanvallers de tools voor eigen gewin gebruiken.", "De FBI verwees de FireEye-zaak door naar zijn Ruslandspecialisten. Daardoor wordt aangenomen dat de Russische inlichtingendiensten achter de aanval zitten. In Rusland is de politieke druk om snel met een goed vaccin te komen enorm groot. Gezien de hoge infectieaantallen kan Poetin een doorbraak gelijk een maanlanding in de strijd tegen corona goed gebruiken. Dan zou hij andere wereldleiders kunnen aftroeven. Het in Rusland geproduceerde Sputnik V-vaccin werd zonder veel testen vooraf al ge\u00efnjecteerd. Maar artsen betwijfelen of het wel betrouwbaar is.", "Het verre van unanieme vertrouwen in vaccineren en strijd over de vraag welk vaccin het beste is, zal waarschijnlijk nog tot grote online desinformatie-oorlogen leiden. Die aanpak is inmiddels een beproefde manier gebleken om het vertrouwen van burgers in autoriteiten te ondermijnen en de samenleving te ontwrichten.", "De ontwikkeling van een coronavaccin heeft terecht de hoogste prioriteit. Het is van het grootste belang deze gezondheids- en economische crisis op te lossen. En van elke coronastrategie zou de cyberdimensie integraal onderdeel moeten zijn.", "Door alle cyberaanvallen werd afgelopen week opnieuw duidelijk dat niemand immuun is voor de methoden die staten gebruiken als ze hun zinnen hebben gezet op kostbare informatie, zoals die over de ingredi\u00ebntenlijst van vaccins. Cyberaanvallen en desinformatiecampagnes over vaccins zijn effectief en zullen zeker toenemen. Daarom is transparantie over hacks zo belangrijk: om te zorgen dat burgers vertrouwen blijven houden in de autoriteiten \u00e9n in het vaccin.", "Marietje Schaake schrijft om de week op deze plek een column over technologie, beleid en economie.", "Een versie van dit artikel verscheen ook in NRC Handelsblad van 11 december 2020"], "authors": ["Marietje Schaake", "Leestijd Minuten"], "keywords": ["van", "dat", "om", "cyberaanvallen", "een", "en", "immuun", "te", "zijn", "niemand", "voor", "op", "het"], "pubDate": "2020-12-11T00:00:00Z", "publicationId": "523804ef-c522-3326-9bed-36886aac98cb"}