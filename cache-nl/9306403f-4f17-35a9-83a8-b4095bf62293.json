{"id": "9306403f-4f17-35a9-83a8-b4095bf62293", "title": "De Jonge schuldbewust over trage vaccinatie", "url": "https://www.parool.nl/nederland/de-jonge-schuldbewust-over-trage-vaccinatie~b3899d9df/", "summary": "Aanvankelijk mikte De Jonge op advies van het RIVM op een centrale rol voor huisartsen, zoals bij de jaarlijkse griepprik.\nDaarop vroeg De Jonge de 25 GGD\u2019en om grootschalige priklocaties in te richten.\nMede door een vereiste aanpassing van het it-systeem zijn de voorbereidingen nog in volle gang en is Nederland het enige land in Europa waar nog niemand is gevaccineerd.\nZij krijgen het vaccin van de huisartsen en GGD\u2019en.\nUiterlijk 18 januari moet het advies er zijn, inclusief antwoord op de vraag of uitstel van een tweede prik een optie is, zoals de Britten nu doen.", "paragraphs": ["Minister De Jonge. Beeld Getty Images", "Hij erkent dat hij de GGD eerder had kunnen vragen klaar te staan voor het geval deze het voortouw zou krijgen bij de organisatie van de vaccinatiecampagne tegen het coronavirus, zoals uiteindelijk is gebeurd.", "Aanvankelijk mikte De Jonge op advies van het RIVM op een centrale rol voor huisartsen, zoals bij de jaarlijkse griepprik. Pas begin december bleek hem dat dit niet haalbaar was, onder andere omdat het vaccin van Biontech/Pfizer, dat als eerste is goedgekeurd, in grootschalige verpakking wordt aangeleverd. Daarop vroeg De Jonge de 25 GGD\u2019en om grootschalige priklocaties in te richten. Mede door een vereiste aanpassing van het it-systeem zijn de voorbereidingen nog in volle gang en is Nederland het enige land in Europa waar nog niemand is gevaccineerd.", "\u2018Ik had de GGD\u2019en eerder kunnen vragen de systemen in gereedheid te brengen voor de eventualiteit dat wij toch al eerder een beroep op hun zouden moeten doen,\u2019 schrijft De Jonge, die dinsdag de Tweede Kamer tekst en uitleg moet geven over de trage start.", "Komende maanden", "De brief bevat meer details over het verloop van de vaccinaties de komende maanden. Deze week nog krijgt ic-personeel inentingen, vanaf volgende week zijn andere zorgverleners aan de beurt. De planning is dat vanaf februari bewoners van verpleeghuizen een vaccin krijgen. Vanaf maart volgen dan thuiswonende ouderen. Rond april/mei is het de beurt aan gezonde 18-60 jarigen. Zij krijgen het vaccin van de huisartsen en GGD\u2019en.", "Mede vanwege de in Groot-Brittanni\u00eb ontdekte variant op het coronavirus, die veel besmettelijker is, vraagt De Jonge advies aan het Outbreak Management Team (OMT) en de Gezondheidsraad over een mogelijke aanpassing van deze volgorde. Uiterlijk 18 januari moet het advies er zijn, inclusief antwoord op de vraag of uitstel van een tweede prik een optie is, zoals de Britten nu doen.", "Twee doses per persoon", "De vaccins van Biontech/Pfizer en Oxford bestaan uit twee doses per persoon. Uitgangspunt is dat drie weken na de eerste prik de tweede volgt. Maar nu de besmettingen de pan uitrijzen en er gebrek aan vaccins is, willen de Britten pas na drie maanden \u2013 als veel meer vaccins moeten zijn aangeleverd \u2013 een tweede dosis toedienen. In de tussentijd kunnen meer mensen een eerste prik krijgen, die op korte termijn tussen de 70 en 90 procent bescherming biedt, aldus de Britse gezondheidsautoriteiten."], "authors": ["Bas Soetenhorst"], "keywords": ["schuldbewust", "zijn", "van", "jonge", "en", "krijgen", "een", "trage", "op", "tweede", "het", "dat", "vaccinatie"], "pubDate": "2021-01-04T20:30:53Z", "publicationId": "a3002aeb-6d5a-3894-adcb-0212effbc567"}