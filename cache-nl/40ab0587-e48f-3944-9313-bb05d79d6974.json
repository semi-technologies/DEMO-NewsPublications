{"id": "40ab0587-e48f-3944-9313-bb05d79d6974", "title": "Voor de Hansen en Grietjes is de kille ruilhandel de normaalste zaak van de wereld", "url": "https://www.parool.nl/kunst-media/voor-de-hansen-en-grietjes-is-de-kille-ruilhandel-de-normaalste-zaak-van-de-wereld~ba1e9e8b/", "summary": "#bossbitch #hans\u00adbetaalt: het is een post van een jonge, sexy vrouw op Instagram.\nZe volgt de vriendinnen en ondernemers Marianna en Dina en laat zien hoe ze in deze wereld vol klatergoud terecht zijn gekomen.\nDe conclusie: als deze dames al ergens slachtoffers van zijn, dan is het van de druk om het luxe leventje zoals de Kardashians te leiden.\nVoor de Hansen en Grietjes is de kille ruilhandel de normaalste zaak van de wereld en er komt geen dwang van een gewelddadige loverboy of pooier aan te pas.\nJe weet niet wat de prijs is die een meisje moet betalen, voor die ene snap op een jacht in Dubai,\u201d zegt ze.", "paragraphs": ["Hans Betaalt de Schade Beeld videoland", "Liever liefdesverdriet in een Mercedes dan in een tram. #bossbitch #hans\u00adbetaalt: het is een post van een jonge, sexy vrouw op Instagram. De vrouw noemt zichzelf een \u2018Grietje\u2019, iemand die zich door een \u2018Hans\u2019 laat uitbetalen in designertassen, Louboutins, sieraden en luxe vakanties, in ruil voor aandacht, gezelschap en seks. Dit fenomeen \u2013 sugardating \u2013 is de laatste jaren, mede door sociale media, uitgegroeid tot een lifestyle.", "In de documentaire Hans betaalt de schade, die vanaf dinsdag op Videoland te zien is, onderzoekt Mildred Roethof de motieven van enkele jongeren die in sugardating actief zijn. Ze volgt de vriendinnen en ondernemers Marianna en Dina en laat zien hoe ze in deze wereld vol klatergoud terecht zijn gekomen. Ze leggen uit wat een Hans is: \u201cEchte Hansen hebben centjes en betalen de rekening.\u201d Een andere dame verwoordt het zo: \u201cEen man denkt maar met twee dingen: z\u2019n lul en zijn maag.\u201d", "Nieuwe borsten van \u2018Hans\u2019", "Veel vrouwen laten zich kopen door mannen die met ze willen pronken tijdens een etentje of aan een viptafel. Ondernemer Gino doet een boekje open over zijn leven als \u2018Hans\u2019 die regelmatig een dame een paar borsten cadeau doet, of een Rolex.", "Roethof hoopt met de documentaire te laten zien in wat voor bubbel we leven. \u201cMede door de druk en invloed van sociale media wordt de drang naar luxe, geld en uiterlijk vertoon groter, maar ook man-vrouwverhoudingen krijgen door de doelgroep zelf een andere dimensie.\u201d", "Ze stelt in haar documentaire de vraag wie nu eigenlijk wie gebruikt. De conclusie: als deze dames al ergens slachtoffers van zijn, dan is het van de druk om het luxe leventje zoals de Kardashians te leiden. Voor de Hansen en Grietjes is de kille ruilhandel de normaalste zaak van de wereld en er komt geen dwang van een gewelddadige loverboy of pooier aan te pas. Veel sugarbabes zien zichzelf als \u2018bossbitches\u2019 die mannen misbruiken, niet andersom.", "De enige met wie je wellicht medelijden kunt krijgen, is Samantha, die na een slechte jeugd zich laat verleiden door een veel oudere Hans. \u201cEen Hans kan veel van je vragen. Je weet niet wat de prijs is die een meisje moet betalen, voor die ene snap op een jacht in Dubai,\u201d zegt ze."], "authors": ["Sara Luijters"], "keywords": ["normaalste", "van", "kille", "ruilhandel", "zien", "die", "zijn", "hans", "grietjes", "een", "ze", "en", "wereld", "hansen", "zaak", "door", "voor"], "pubDate": "2020-11-24T13:17:15+01:00", "publicationId": "a3002aeb-6d5a-3894-adcb-0212effbc567"}