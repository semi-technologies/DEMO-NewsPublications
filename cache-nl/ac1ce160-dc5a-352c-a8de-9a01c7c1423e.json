{"id": "ac1ce160-dc5a-352c-a8de-9a01c7c1423e", "title": "Van Eerd gaat hatseflats, Witteveen klaagt bij Beau", "url": "https://volkskrant.nl/economie/van-eerd-gaat-hatseflats-witteveen-klaagt-bij-beau~b497bd9c/", "summary": "Beeld ANPWinnaar: Frits van Eerd \u2013 JumboBanken durven met hem in zee te gaanDeze week stonden actievoerende boeren in alle vroegte op de stoep van zijn woning in Heeswijk-Dinther.\nMaar dat maakte van Jumbo-baas Frits van Eerd eerder een held dan een schlemiel.\nWat hij precies gaat doen om de Hema-verliezen te stoppen is onduidelijk, maar sluiting van de buitenlandse filialen lijkt er een van te zijn.\nWitteveen had beter in alle stilte zijn eigen plan kunnen trekken in plaats van zo publiekelijk te klagen \u2013 \u2018hij mag wel, ik niet\u2019 \u2013 over de andere.\nGelukkig kwam hij aan het einde van de week nog met een snood plannetje: de oprichting van een eigen expresdienst, waarbij thuiszittend Blokker-personeel pakjes gaat rondbrengen.", "paragraphs": ["Frits van Eerd. Beeld ANP", "Winnaar: Frits van Eerd \u2013 Jumbo", "Banken durven met hem in zee te gaan", "Deze week stonden actievoerende boeren in alle vroegte op de stoep van zijn woning in Heeswijk-Dinther. Maar dat maakte van Jumbo-baas Frits van Eerd eerder een held dan een schlemiel. Hij ging niet boos aan tafel zitten bij een kletsprogramma, maar ging onder zijn bekende motto \u2018Hatseflats, we gaan het gewoon doen\u2019 een kwartiertje met ze praten, nadat hij zich eerst keurig had gesoigneerd. Intussen was hij druk bezig met de onderhandelingen over de financiering van de Hema-overname. En donderdag kon hij melden dat het gelukt was.", "Op voorhand waren er twijfels of banken wel bereid waren een krediet van 200 miljoen euro te geven in wat door nogal wat retailgoeroes als een bodemloze put wordt afgedaan. Wat hij precies gaat doen om de Hema-verliezen te stoppen is onduidelijk, maar sluiting van de buitenlandse filialen lijkt er een van te zijn. Hema moet weer een ouderwets Hollandse uitstraling krijgen. En er zitten synergie-effecten aan, zo blijkt in deze coronatijd. Van Eerd zou de Hema-tompoucen en rookworsten kunnen gaan verkopen in zijn Jumbo-winkels, nu de Hema gedwongen is gesloten. En de restaurantketen La Place die hij eerder kocht, zou misschien in de Hema kunnen worden ondergebracht. Maar de belangrijkste uitdaging is toch producten te vinden waarvoor Nederland weer massaal naar de Hema zal willen gaan.", "Michiel Witteveen. Beeld Robin van Lonkhuijsen / ANP", "Verliezer: Michiel Witteveen \u2013 Blokker", "Kinnesinne is geen ondernemershouding", "Michiel Witteveen, de hoogste baas van Blokker, ging deze week uithuilen bij Beau van Erven Dorens nadat bekend werd dat al zijn Blokker- en Intertoys-zaken tot 19 januari weer op slot moesten. Hij voelde zich onrechtvaardig behandeld, omdat het er toen nog op leek dat de Hema en Wibra de volgende dag nog wel open zouden mogen, omdat ze ook voedselwaren verkochten. Witteveen wilde duidelijk zijn: \u2018Supermarkten en apotheken open, de rest dicht. Als je een zacht beleid wilt voeren, moet je ook andere winkels toestaan aan click & collect te doen.\u2019", "Het is nooit zo netjes om op deze wijze over de concurrentie te spreken in de media. En al helemaal niet, omdat Blokker en Intertoys volgens Witteveen er financieel heel goed voorstaan en zelf \u2018geen pan soep naast de kassa hoefde neer te zetten\u2019 om open te blijven. Witteveen had beter in alle stilte zijn eigen plan kunnen trekken in plaats van zo publiekelijk te klagen \u2013 \u2018hij mag wel, ik niet\u2019 \u2013 over de andere. Als hij niet mag kan Blokker gewoon een beroep kunnen doen om financi\u00eble steun van de overheid \u2013 tenminste als ze zo hard getroffen worden.", "Gelukkig kwam hij aan het einde van de week nog met een snood plannetje: de oprichting van een eigen expresdienst, waarbij thuiszittend Blokker-personeel pakjes gaat rondbrengen. Zo behoort een ondernemer te reageren."], "authors": ["Peter De Waard"], "keywords": ["hema", "klaagt", "gaat", "van", "zijn", "zo", "er", "en", "een", "hatseflats", "eerd", "beau", "te", "bij", "hij", "witteveen"], "pubDate": "2020-12-18T17:14:20Z", "publicationId": "1a359314-37ee-33a8-8de7-301d3eb2ed28"}