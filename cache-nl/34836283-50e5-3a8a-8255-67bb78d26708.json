{"id": "34836283-50e5-3a8a-8255-67bb78d26708", "title": "Aangifte tegen Akwasi vanwege Damspeech, rapper gaat zelf ook aangifte doen", "url": "https://nos.nl/collectie/13842/artikel/2336563-aangifte-tegen-akwasi-vanwege-damspeech-rapper-gaat-zelf-ook-aangifte-doen", "summary": "Bij de politie in Amsterdam is aangifte gedaan tegen rapper Akwasi vanwege zijn toespraak bij het anti-racismeprotest op de Dam, vorige week maandag.\nDe rapper gaat zelf ook aangifte doen van bedreigingen die hij kreeg na het protest.\nAkwasi wordt in de aangifte tegen hem beschuldigd van het aanzetten tot haat en geweld, laat de politie weten.\nStroom aan bedreigingenVerder worden op dit moment de vele bedreigingen die Akwasi sinds zijn toespraak kreeg ge\u00efnventariseerd.\nVan de meeste bedreigende berichten zal aangifte worden gedaan, zegt Bruining.", "paragraphs": ["Bij de politie in Amsterdam is aangifte gedaan tegen rapper Akwasi vanwege zijn toespraak bij het anti-racismeprotest op de Dam, vorige week maandag. De rapper gaat zelf ook aangifte doen van bedreigingen die hij kreeg na het protest.", "Akwasi wordt in de aangifte tegen hem beschuldigd van het aanzetten tot haat en geweld, laat de politie weten. Later deze week staan er nog meer aangiftes tegen de rapper gepland.", "Strafbaarheid", "\"Op het moment dat ik in november een Zwarte Piet zie, trap ik hem hoogstpersoonlijk op zijn gezicht\", zei Akwasi onder meer in de toespraak, die bijna tien minuten duurde.", "Het waren woorden die volgens zijn manager Aldo Bruining niet moeten worden gezien als een oproep tot geweld, maar tot verzet.", "Bruining laat weten op de hoogte te zijn van de aangifte. Het OM onderzoekt nu of de uitlatingen strafbaar waren.", "\"Wij zien dat met vertrouwen tegemoet\", zegt Akwasi's manager. \"Volgens het juridisch advies dat we hebben ingewonnen, hebben wij niets strafbaars gedaan.\"", "Stroom aan bedreigingen", "Verder worden op dit moment de vele bedreigingen die Akwasi sinds zijn toespraak kreeg ge\u00efnventariseerd. Van de meeste bedreigende berichten zal aangifte worden gedaan, zegt Bruining.", "Akwasi deelde een aantal bedreigingen op Instagram:"], "authors": [], "keywords": ["tot", "van", "het", "op", "die", "akwasi", "zelf", "gaat", "damspeech", "zijn", "worden", "aangifte", "doen", "ook", "rapper", "toespraak", "vanwege", "tegen"], "pubDate": null, "publicationId": "88173a0d-96a0-3f0e-a203-5a13f8839a59"}